 Jediná terapeutická komunita Plzeňského kraje se díky EU rozšíří  Litohlavy (Rokycansko) 23. května (ČTK) - V Litohlavech na Rokycansku dnes začala kompletní rekonstrukce Terapeutické komunity Vršíček, kde se dobrovolně léčí hlavně mladí muži závislí na drogách, alkoholu a hracích automatech. Od května 2012 se kapacita jediné podobné komunity v Plzeňském kraji zvýší z 12 na 20 lůžek a léčit se tam budou také ženy. Úpravy bývalé hájenky přijdou na téměř 22 milionů korun, řekla ČTK koordinátorka projektu Ivona Pavelková ze Střediska křesťanské pomoci Plzeň (SKP), které komunitu provozuje.   "Asi 18 miliony přispějí fondy EU, tedy ROP Jihozápad, zbytek nákladů uhradí Evangelická církev metodistická, zřizovatel SKP, a plzeňský magistrát," dodala. Projekt počítá s kompletní opravou domu a sítí. V přízemí zůstane kuchyně, jídelna a společenská místnost, ložnice klientů se přestěhují do patra. Dotace uhradí také dřevoobráběcí stroje a nářadí do truhlářské dílny, určené pro pracovní terapii, a vybavení kuchyně. "V podkroví vznikne prostor pro společnou terapii rodiny. K úspěšné léčbě pomáhá i blízký styk klientů s rodinami, které budou nově moci na Vršíčku krátkodobě pobývat," řekla Pavelková.   Pobyt v komunitě trvá od devíti do 12 měsíců. Po skončení léčby mohou klienti přejít do Střediska následné péče - Chráněné bydlení, které provozuje plzeňská organizace Point 14. Klienty Vršíčku jsou zhruba ze 30 procent muži závislí na heroinu, stejné procento zastupují závislí na pervitinu a dalších 30 procent muži s kombinovanými závislostmi, deset procent činí alkoholici či gambleři. Někteří z nich mají také různé psychózy, deprese či trpí schizofrenií.   "Pokud klienti spadají do kategorie nezaměstnatelných klientů, mohou začít pracovat v naší Pracovní a sociální agentuře jako úklidoví dělníci a a údržbáři, Tato návazná následná péče pomůže klientovi obstát v životě po léčbě a zvyšuje efekt léčby," dodala Pavelková.   Kapacita Vršíčku je většinou plná a někdy musí zájemce čekat na místo. Podle Pavelkové je přitom důležité, aby člověk, který se rozhodne pro léčbu, mohl v krátké době nastoupit, aby neztratil motivaci. Vedení SKP přitom počítá s vytížeností upravených prostor na nejméně 15 lůžkách. Terapeutických komunit na léčení závislostí je v ČR kolem 20. Drogové závislosti se léčí i v psychiatrických léčebnách. Jedna z největších v zemi, v Dobřanech na Plzeňsku, ale tyto závislé neléčí.   Václav Prokš snm  