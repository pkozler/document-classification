 Začala demonstrace odborářů na Václavském náměstí, vysoká účast  --------------------    Ke zpravodajství: FOTO/aktuality; AUDIO; VIDEO   Zprávu jsme aktualizovali o vystoupení předsedy ČMKOS, další vystoupení doplnili další informace   --------------------    Praha 21. května (ČTK) - Na Václavském náměstí začala demonstrace odborářů proti vládním reformám. Pořádající Českomoravská konfederace odborových svazů (ČMKOS) dostala v krásném počasí do pražských ulic přes 40.000 lidí. Protest z pódia pod heslem "Otevřete oči" moderuje herečka a někdejší poslankyně Unie svobody Táňa Fischerová a místopředsedkyně ČMKOS Radka Sokolová. Předseda ČMKOS Jaroslav Zavadil kromě kritiky podoby zamýšlených reforem obvinil vládní politiky ze lži. Jiní odboroví vůdci volali přímo po nových volbách.   Členové vlády podle něj lhali mimo jiné tehdy, když říkali, že nebudou zvedat daně. "Vždyť oni nám lžou jako komunisti před měnou (měnovou reformou v roce 1953), ti nám také říkali, že nebude. A byla," prohlásil. Kabinet nazval šéf odborové centrály bratrstvem kočičí pracky, a to prý toto bratrstvo ještě uráží. "Protože ti aspoň drželi spolu," řekl a vyzval vládu, aby naslouchala oponentům. "Hněv lidu se ukládá," upozornil.   "Chceme nové volby. Naše cesta je nové volby. Ať se bojí o svá místa. Nebudeme čekat na to, až to tady všechno zničí a rozkradou," prohlásil z pódia šéf Asociace samostatných odborů Bohumír Dufek. "Vláda si snad myslí, že neumíme počítat, ale to se přepočítali. Režijky, ani stravenky si vzít nedáme," hřímal o chvíli dříve.   "Nejenom odboráři, ale také lidé z některých občanských sdružení, ale také někteří pravicoví ekonomové upozorňují na nebezpečí důchodové reformy," prohlásila Fischerová. Reformy podle ní hrozí chaosem celé zemi.   Z obrazovky za pódiem svůj vzkaz vyřídil například sociolog Jan Keller, k vidění byly "živé obrazy" ironizující pod zvukem písně Karla Gotta Být stále mlád důchodovou reformu. "Zdravotní sestry, hasiči, lékaři a záchranáři, ale i řada dalších profesí. Je možné, aby pracovali ještě v 70 letech?", zeptala Sokolová.   Odboráři nejrůznějších odborových svazů zaplnili náměstí od sochy sv. Václava až po úroveň Opletalovy ulice. Nad hlavami mají transparenty a prapory, svůj souhlas s projevy z pódia vyjadřují tleskáním, skandováním, ale i pískáním na píšťalky a troubením na vuvuzely.   Kromě zaměstnanců z prakticky všech sfér a mnoha míst ČR přišli proti reformám protestovat i postižení, mezi demonstranty jsou lidé o berlích i vozíčkáři.   Levicoví politici, kteří obvykle podobné demonstrace navštěvují, nejsou zatím příliš vidět. Zpravodajové ČTK a iDnes.cz potkali pouze expředsedu ČSSD Jiřího Paroubka. Ten uvedl že tak velkou účast očekával. Podobné akce podle něj mají smysl. Vláda musí vidět vztyčený prst proti takzvaným reformám, dodal.   Vláda podle odborářů nedokáže zabránit rozkrádání peněz z veřejných rozpočtů, nehledá konsensus s opozicí, sociálními partnery, ale ani s veřejností.   jd hj rem pcl mal  