 Výbor chce od MZe informace o ochraně před dovozem masa  Praha 19. ledna (ČTK) - Poslanci ze sněmovního zemědělského výboru se obávají, že současná německá aféra s výskytem rakovinotvorných dioxinů v některých potravinách může poškodit české výrobce masa, především vepřového a drůbežího. Nebezpečí podle nich představuje nejen samotný výskyt nebezpečných látek, ale i tamní výrobci, kteří se budou snažit maso a další potraviny kvůli ztrátě důvěry domácích zákazníků prodat v zahraničí za velmi nízké ceny. Tím by mohli ohrozit tuzemské výrobce.   Výbor proto dnes požádal ministerstvo zemědělství o informace, jak stát ochrání domácí trh nejen před dovozy kontaminovaných potravin, ale i před dovozem potravin za nepřiměřeně nízké ceny. V přijatém usnesení se nehovoří o dovozech ze žádné konkrétní země. Místopředseda výboru Pavel Kováčik to vysvětluje tím, že uvedené potraviny se mohou do ČR dostávat přes třetí země.   "Poté, co německý trh ztratí důvěru v tyto produkty, tak němečtí producenti se budou snažit i třeba nekontaminované produkty uplatnit na dalších trzích. My jsme logicky nejblíže," varoval Kováčik. Tyto výrobky se pak budou podle něj snažit prodat za co nejnižší cenu a to pak může být pro domácí výrobce likvidační.   Dnešní požadavek výboru podpořilo všech deset přítomných poslanců zahrnujících koaliční i opoziční strany. Předseda výboru Pavol Lukša (TOP 09) prohlásil, že v tomto bodu panuje shoda napříč politickým spektrem. Ministr by je měl podle Kováčika informovat písemně zřejmě až příští týden, poté, co se v pátek sejde s německou ministryní zěmedělství Ilse Aignerovou.   Ministerstvo zemědělství dnes oznámilo, že dosavadní kontroly nezjistily na trhu výskyt potravin se zvýšeným obsahem dioxinů. Kontroly dál pokračují. Českým veterinářům se podařilo najít a pozastavit prodej zhruba pětiny z celkem 4500 kilogramů vepřového masa, které bylo na přelomu loňského a letošního roku dovezeno z Německa do Česka a mohlo obsahovat dioxin. Maso pocházelo z německé farmy používající krmivo s obsahem dioxinů. Polovina směřovala zejména do stravovacích zařízení ve Středočeském kraji.   nlm dvd  