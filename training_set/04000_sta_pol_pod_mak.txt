 ČT:Úřad v Ústí najal budovu od firmy, kterou spoluvlastní Oulický  Ústí nad Labem 11. ledna (ČTK) - Hospodaření úřadu Regionální rady regionu soudržnosti Severozápad, který rozděluje bruselské dotace pro Ústecký a Karlovarský kraj, chtějí nechat někteří ústečtí politici prověřit. Letos si úřad pronajal třikrát tak velké prostory, než měl v minulosti, a cena tak narostla na více net deset milionů korun. Vydělá na tom společnost Energetické a dopravní stavby, která úřadu pronajala dvě patra své budovy a kterou spoluvlastní vlivný podnikatel a člen ODS Patrik Oulický a bývalý senátor za ODS Alexandr Novák.   Podle ČT zaplatí úřad společnosti za pronájem přes deset milionů korun ročně a smlouva platí až do roku 2015.   Úřad tvrdí, že oslovil kvůli pronájmu čtyři ústecké společnosti a nabídka Energetických a dopravních staveb byla nejnižší. Úředníci prý akcionáře firmy nezjišťovali, ČT jména majitelů zjistila ze zápisů valné hromady. Oulický prý tvrdí, že podíl ve společnosti koupil v loňském roce.   Úřad má pronajato asi 3000 metrů čtverečních. Větší prostory prý potřebuje například kvůli archivaci. Do loňska přitom úřadu stačila třetina místa za které platil kolem čtyř milionů korun, uvedla ČT.   Oulického média nazývají kmotrem ODS. Podle ministra dopravy Víta Bárty (VV) je podezření, že Oulický společně s šéfem ústecké krajské ČSSD Petrem Bendou ovlivňují zakázky Ředitelství silnic a dálnic v Ústeckém kraji. Oulický to popřel a řekl, že nikoho z vedení ŘSD nezná. Benda podal na Bártu trestní oznámení.   Oulický dosud tvrdil, že žádná z jeho firem pro ŘSD nepracovala. Česká televize ale informovala o tom, že je Oulický spoluvlastníkem společnosti Energetické a dopravní stavby, která se podílí na stavbách za skoro 2,5 miliardy korun - rozšíření silnice R7 na Chomutovsku a stavby protipovodňové vany v Ústí nad Labem. "My jsme připravovali pouze technické podklady tenkrát s Viamontem. Já jsem nebyl v té době akcionářem, společnost EDS jsem koupil až následně," tvrdí Oulický.   Oulický je znám i tím, že si načerno postavil objekt v Chráněné krajinné oblasti České středohoří. Stavební úřad mu ho v prosinci nařídil zbourat.   vrk mol  