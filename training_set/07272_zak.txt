 Vesecká neví, zda zůstane na zastupitelství, Zeman s tím počítá  Zpráva je upravena a rozšířena o dnešní vyjádření mluvčí Nejvyššího státního zastupitelství.   --------------------    Brno 22. ledna (ČTK) - Bývalá nejvyšší státní zástupkyně Renata Vesecká ještě není rozhodnuta, zda bude nadále pracovat na státním zastupitelství. Vesecká tvrdí, že čerpá dovolenou a jednání o jejím setrvání na státním zastupitelství se podle ní ještě nekonala. ČTK to dnes vzkázala prostřednictvím své bývalé mluvčí Renaty Malinové. Nejvyšší státní zastupiteství (NSZ) v pátek přitom uvedlo, že se s Veseckou dohodlo, že od 1. února nastoupí jako řadová státní zástupkyně. Dnes to opět potvrdila ČTK mluvčí Nejvyššího státního zastupitelství Helena Markusová.   Přímé vyjádření Vesecké k věci se zatím ČTK napodařilo získat. Nastoupit by měla na analytický a legislativní odbor, který se vyjadřuje k novým právním normám.   Markusová dnes řekla, že Vesecká má ze zákona nárok na to, aby nadále mohla pracovat na NSZ. Doplnila, že na analytický a legislativní odbor Zeman přeřadil Veseckou na její žádost.     "Její (Vesecké) setrvání na státním zastupitelství je výsledkem vzájemné dohody mezi ní a nejvyšším státním zástupcem," uvedla v pátek Markusová.   Nástupce Vesecké Pavel Zeman řekl v uplynulých dnech po svém uvedení do funkce, že o budoucnosti Vesecké se rozhodne do konce ledna. Vesecká se již dříve vyjádřila v tom smyslu, že má také jiné pracovní nabídky a teprve zváží všechny možnosti.   Vladimír Klepáč mkv  