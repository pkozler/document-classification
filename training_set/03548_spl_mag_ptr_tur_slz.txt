 Na Prague Food Festival a jeho show čekali lidé fronty  --------------------    Ke zpravodajství: FOTO ve Fotobance  ID foto:  P201105270524401 ,  P201005280767001 ,  P201005280767801    --------------------    Praha 29. května (ČTK) - Už hodinu před zahájením závěrečného dne Prague Food Festivalu dnes dopoledne lidé postávali u čtyř bran do Královské zahrady Pražského hradu, kde se akce konala. Čekaly je kromě stánků s gastronomickými specialitami i různé show hvězd kulinářského umění a celebrit.   Na programu byla soutěž mezi herečkou Marthou Issovou a šéfredaktorem Lidových novin Daliborem Balšínkem o to, kdo své jídlo dokáže uvařit lépe. V minulých dnech mohli návštěvníci pozorovat při vaření například režiséra Jiřího Menzela.   Lidé mohli soutěžit i v čepování piva pod dozorem nejlepších výčepních; vítěz získal padesátilitrový soudek piva. Návštěvníci se také mohli naučit správně míchat koktejly a letos poprvé při degustaci odhalovat kvality vína s komentářem zkušeného sommeliéra.   Salónek Míčovny Pražského hradu byl vyhrazen sladění piva s jídlem, na což dohlížel plzeňský sládek Václav Berka. Značný zájem vzbudila také grilovací show populárního "televizního" kuchaře Zdeňka Pohlreicha; dvě stovky míst velkého sálu Míčovny se před ní rychle zaplnily.   Přípitkem "na zdraví" v několika jazycích svátek dobrého jídla a pití v pátek zahájila manželka českého prezidenta Livia Klausová, pod jejíž záštitou se akce koná. Kombinace gastronomie s prostředím Pražského hradu je podle ní unikátní. "Pobyla tady dvě hodiny a moc se jí tady líbilo," řekla ČTK tisková mluvčí festivalu Dominika Vrkotová.   Návštěvníci si pochvalovali zejména obrovskou pestrost nabízených specialit a také to, že každý rok naleznou na festivalu spoustu nových jídel a nápojů. Šéfové restaurací v něm zase vidí příležitost upozornit na kvalitu a speciality své kuchyně.   Loni přišlo na Prague Food Festival, který se tehdy konal v jižních zahradách Pražského hradu, přes 18.000 přátel kulinářského umění, uvedla Vrkotová. Odhadla, že letos to rozhodně nebude méně. Denní návštěvní kapacita asi půl kilometru dlouhé Královské zahrady je 7000 lidí, dodala.   Václav Hrníčko jnd  