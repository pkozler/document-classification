 Facebook získal od zahraničních investorů miliardu USD  New York 23. ledna (ČTK) - Sociální síť Facebook získala od zahraničních investorů miliardu dolarů (17,8 miliardy Kč). Již na konci loňského roku do Facebooku investovaly americká banka Goldman Sachs a ruská společnost Digital Sky Technologies 500 milionů USD. Investice ohodnocují Facebook na 50 miliard USD. Firma zatím neuvedla, jak plánuje investici využít.   S akciemi Facebooku se zatím neobchoduje na trhu. Pokud by tržní hodnota Facebooku dosáhla 50 miliard USD, byla by vyšší než současná tržní hodnota firem Yahoo a eBay, zatím však zaostává za společnostmi Amazon.com a Google.   Facebook rovněž uvedl, že začne zveřejňovat zprávy o svém hospodaření do 30. dubna 2012. To by mohlo znamenat, že firma plánuje na příští rok primární nabídku akcií. Ta by se mohla stát největší primární nabídkou roku. Společnosti v USA však také musí začít zveřejňovat finanční zprávy do 120 dnů od konce prvního fiskálního roku, kdy počet jejich akcionářů překročí více než 500. Tohoto počtu by mohl Facebook dosáhnout do konce dubna.   Facebook byl založen v roce 2004. Podle dokumentů, které firma Goldman Sachs zaslala potenciálním investorům, Facebook za devět měsíců 2010 vykázal čistý zisk 355 milionů USD při tržbách 1,2 miliardy USD. Facebook má více než 500 milionů uživatelů.   Investice byla do akcií třídy A. Akcie třídy B, které drží management firmy a dřívější zaměstnanci, mají desetkrát vyšší volební právo než akcie třídy A. Facebook vytvořil duální akciovou strukturu v roce 2009, aby generální ředitel Mark Zuckerberg a další výkonní představitelé mohli firmu kontrolovat. Podobnou strukturu má i Google, napsaly agentury AP a Reuters.   irl sap  