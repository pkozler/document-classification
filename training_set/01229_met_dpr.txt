 Středočeské silnice jsou převážně mokré, místy je mlha  Praha 4. ledna (ČTK) - Většina středočeských silnic je dnes mokrá, jízdu může komplikovat místy mlha nebo rozbředlý sníh. Komunikace jsou sjízdné jen se zvýšenou opatrností, vyplývá z informací Ředitelství silnic a dálnic.   Silnice i dálnice jsou převážně mokré po chemickém ošetření. Na D5, D8 a D11 však musejí motoristé počítat místy s mlhou. Na ujetou vrstvu sněhu krytou posypem řidiči narazí na Rakovnicku, zbytky rozbředlého sněhu řidiče potrápí na silnicích nižších tříd na Kolínsku, Kutnohorsku, Mělnicku, Mladoboleslavsku, Nymbursku a v okrese Praha-východ.   Teploty v kraji se pohybují od minus 13 do minus pěti stupňů Celsia.   zik mol  