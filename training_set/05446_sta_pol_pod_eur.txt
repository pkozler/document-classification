 V Příbrami dokončili revitalizaci okolí kulturního domu  Příbram 3. května (ČTK) - V Příbrami v těchto dnech dokončili rozsáhlou revitalizaci okolí kulturního domu. Jejím výsledkem jsou nové povrchy ulic a chodníků, kompletně zrekonstruované veřejné osvětlení, opravené a rozšířené parkovací plochy a nová zeleň. Celkové náklady činí 21 milionů korun, peníze radnice čerpá z EU prostřednictvím Integrovaného programu rozvoje města (IPRM) pro Březohorské sídliště. ČTK to dnes sdělil mluvčí radnice Jiří Kubík.   Stavba byla zahájena loni v říjnu, ale kvůli tuhé zimě se naplno rozběhla až letos na jaře. Novou podobu při ní dostaly ulice Antonína Dvořáka, třída Osvobození od ulice Legionářů k náměstí 17. listopadu, ulice Legionářů v úseku od ulice Antonína Dvořáka k ulici Edvarda Beneše, ulice Politických vězňů v tomtéž úseku a ulice Edvarda Beneše v úseku od třídy Osvobození k ulici Legionářů.   Po komplexní rekonstrukci ulice Bratří Čapků tak město dokončilo druhou část revitalizace veřejných prostranství financovanou z IPRM. Třetí částí je obnova náměstí 17. listopadu a okolních ulic.   Příbramská radnice má na obnovu Březohorského sídliště k dispozici 5,1 milionu eur (asi 123 milionů korun). Peníze může město využít jednak na revitalizace veřejných prostranství a zároveň je mohou čerpat majitelé na opravy svých bytových domů. Prostředky určené na postupné zvelebení nejstaršího příbramského sídliště lze čerpat až do roku 2015.   khj mol  