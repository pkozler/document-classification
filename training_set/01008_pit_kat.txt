 Mapová aplikace firmy GINA Software pomáhá lidem na Haiti  Brno 18. ledna (ČTK) - Mapová aplikace mladé brněnské společnosti GINA Software pomáhá lidem na Haiti s mapováním studní pro pitnou vodu, výskytu cholery, umožňuje i koordinací záchranářů. Firma v zemi postižené loni v lednu ničivým zemětřesením našla uplatnění pro svůj software, který její vývojáři vyvinuli ještě jako studenti VUT v Brně. Informovalo o tom dnes Jihomoravské inovační centrum, jehož je GINA Software novým členem.   Jeden z jednatelů společnosti Zdeněk Poulíček začal vyvíjet software pro záchranáře před rokem. Vytvořil mapovou aplikaci pro mobilní zařízení s podporou online sledování osob zobrazující jejich pohyb na mapě. Software se dá používat z mobilních telefonů. Původní myšlenka využití směřovala k oblasti turistického ruchu. Výsledná aplikace má širší záběr. Výhodou je pro záchranáře. Na místě okamžitě vidí, kudy prochází jejich kolegové. Oblasti tak nekontrolují duplicitně.   "Velkým zlomem se pro nás stalo zemětřesení na Haiti. Zasáhla nás ta bezmoc, když reportéři objevovali v sutinách živé lidi, ale nebyl kolem nikdo, kdo by je byl schopen vyprostit. Došlo nám, že přesně v těchto situacích může GINA reálně pomoci v záchraně lidských životů," uvedl jeden ze tří majitelů firmy Boris Procházka.   Pracovníci Hand for Help vzali první přístroje se softwarem GINA právě na Haiti, aby software otestovali v reálných podmínkách, ale hlavně ho využili pro komunikaci s členy týmu. Podle Poulíčka aplikace firmy umožňuje záchranářům kompletní kontrolu nad situací. "Vědí, kde se nachází lidé, vědí o jejich potřebách, mohou se lépe rozhodovat," uvedl Poulíček.   Software je využíván na Haiti i dnes, rok po zemětřesení. Lidé díky internetovým stránkám  www.cholerahaiti.com  mohou sledovat informace o počtech nemocných, umístění nemocnic a lékařských zařízení v reálném čase. Internetové stránky  www.haitiwells.com  zase evidují zdroje pitné vody na ostrově.   vrn sap  