 Berlín se do konce týdne proměnil v město módy  --------------------    Ke zpravodajství: FOTO/aktuality   --------------------    Berlín 19. ledna (zpravodaj ČTK) - V německé metropoli začal dnes osmý berlínský týden módy, na němž do soboty představí své kolekce pro podzim a zimu 2011/2012 kolem 40 předních německých návrhářů. Prestiž přehlídky, která se zatím marně snaží vyrovnat Paříži či Milánu, se organizátoři pokusili zvýšit přizváním jedné z nejžádanějších modelek na světě, Češky Karolíny Kurkové, která se stala novou tváří této akce.   Šestadvacetiletá rodačka z Děčína nafotila pro berlínský týden módy futuristicky vyhlížející reklamní snímky. Lesk mu mají dodat také hvězdy nového hollywoodského sci-fi thrilleru Tron: Legacy 3D v čele s oscarovým hercem Jeffem Bridgesem, který si v pátek po jedné z přehlídek odbude v Berlíně svou německou premiéru. Na molu bude z mezinárodně známých jmen k vidění britská modelka a herečka Lily Coleová, která předvede nové kreace návrhářky Anji Gockelové.   Jinak se tato akce omezuje převážně jen na lokální módní značky a místní prominenty. V bílém přehlídkovém stanu na Bebelově náměstí u bulváru Unter den Linden v centru města své kolekce představí Hugo Boss, Michael Michalsky, Dorothee Schumacherová či Unrath &amp; Strano a labely Rena Lange, Lala Berlin nebo Escada Sport.   Souběžně s přehlídkami se v Berlíně koná několik specializovaných módních veletrhů, které se zaměřují na oblečení do města, spodní prádlo nebo na luxusní "hadříky". Německá metropole očekává, že módní akce přitáhnou kolem 200.000 návštěvníků z řad odborné i laické veřejnosti.   Berlínský týden módy se koná dvakrát ročně. V červenci se na něm představují kolekce na nadcházející jaro a léto. Před Kurkovou byla jeho tváří herečka a modelka Milla Jovovichová.   Filip Nerad kš  