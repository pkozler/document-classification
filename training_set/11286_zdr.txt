 V Číně se přiotrávilo olovem 24 dětí žijících v blízkosti továren  Peking 6. ledna (ČTK) - Zatím 24 dětí ve věku od devíti měsíců do 16 let bylo hospitalizováno ve východní Číně kvůli otravě olovem. Všechny děti jsou z vesnice ležící v blízkosti dvou továren na baterie v provincii An-chuej. Testy prokázaly zvýšenou hladinu olova u nejméně 200 místních dětí a stav 24 z nich vyžadoval jejich převezení do nemocnice. Úřady vzápětí provoz obou továren zastavily, napsala dnes agentura AP.   Oba podniky stojí jen přes ulici od obytných domů, což odporuje čínským nařízením, podle nichž továrny na baterie nesmějí být blíž než 500 metrů od obytných čtvrtí. Ze zprávy agentury Nová Čína není jasné, jak dlouho továrny fungovaly, ani jakým způsobem byly děti působení olova vystaveny.   Čína je největším světovým producentem i spotřebitelem olova, klíčové suroviny pro olověné baterie používané v automobilech či motorkách. Případy otravy olovem se pravidelně objevují po celé zemi jako připomínka toho, jakou daň si znečištění vybírá na zdraví především chudých venkovských obyvatel.   "Můj syn je teď hrozně rozmrzelý a neklidný. Hodně pláče," řekl otec pětiletého chlapce, u nějž bylo zjištěno množství olova 330,9 mikrogramů na litr krve. Už sto mikrogramů na litr přitom podle lékařů může poškodit vývoj mozku u dětí.   dk sva  