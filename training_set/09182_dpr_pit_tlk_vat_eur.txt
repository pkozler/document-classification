 Dobeš: Galileo by se mohlo do Prahy přestěhovat ještě letos  --------------------    Ke zpravodajství: FOTO/aktuality   --------------------    Praha 24. ledna (ČTK) - Administrativa Evropského navigačního systému Galileo by se mohla přestěhovat z Bruselu do Prahy ještě letos. Stěhování by mohlo trvat od tří měsíců do jednoho roku. ČTK to dnes při návštěvě ministra dopravy Víta Bárty v budoucím sídle Galilea řekl vládní zmocněnec Karel Dobeš.   "Byli bychom rádi, kdyby to bylo letos. Bude ale záležet na jednáních s vedením agentury," uvedl Dobeš s tím, že v Bruselu pro Galileo pracuje 40 až 50 lidí. Na další místa již agentura vypsala výběrové řízení.     Administrativní část agentury bude sídlit v bývalé budově České konsolidační agentury v pražských Holešovicích. Agentuře bude šéfovat Carlo des Dorides z Itálie.   O úřad se na počátku ucházela víc než desítka států. Nakonec ve hře zůstala jen Praha a nizozemský Noordwijk. V prosinci se pak rozhodlo, že agentura zamíří do české metropole. Získání nějaké unijní agentury je pro členskou zemi zejména otázkou prestiže, ekonomické dopady nejsou nijak zvlášť zásadní.   Česko nebude podle prohlášení českých představitelů muset budovu pro unijní agenturu upravovat. Současné prostory vyhovují evropským standardům. Česko ale agentuře odpustí během prvních pěti let nájem a poté bude inkasovat jen 25 procent tržního nájmu, zbytek by měl plynout ze státní kasy.     Družicový systém Galileo za 3,5 miliardy eur (asi 90 miliard korun) je zatím vůbec nejdražším společným unijním projektem. Řídící agentura by se z Bruselu, kde nyní sídlí, měla stěhovat již v průběhu příštího roku. Zatím jsou na oběžné dráze pouze dva satelity, celkem jich má být 30. Pro plné spuštění systému jich však bude stačit 18. Nejznámější službou Galilea budou navigační služby řidičům. Samotný systém pak začne fungovat asi v roce 2014.   jsa vju  