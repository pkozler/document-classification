 Proti prezidentovi Tuniska v metropoli demonstrovaly tisíce lidí  --------------------    Ke zpravodajství: FOTO/aktuality   Aktualizovali jsme o vývoj protestů v Tunisu v 1. a 3. odstavci. Rozšířili jsme o nepotvrzené zprávy o dalších mrtvých ve 4. odstavci, o prohlášení mluvčího Asociace českých cestovních agentur a zástupkyně další české cestovní kanceláře v posledních 6. a 7. odstavci. Nově KS "ČR" a změněn titulek.   --------------------    Tunis 14. ledna (ČTK) - Tisíce lidí dnes v hlavním městě Tuniska demonstrovaly proti prezidentovi a požadovaly jeho odstoupení. V okolí budovy ministerstva vnitra byla podle agentury Reuters slyšet střelba. Jde o další projevy nespokojenosti během sociálních nepokojů, které už trvají několik týdnů. Prezident Zín Abidín bin Alí po dalších střetech mezi policií a mládeží ve čtvrtek slíbil, že nebude kandidovat v prezidentských volbách v roce 2014. Do té doby je prý též připraven vypsat parlamentní volby.   Příslib bin Alího v ulicích tuniského hlavního města již v noci vyvolal masové oslavy, které přes den vystřídaly demonstrace proti prezidentovi. Protestovalo se také v provinčních městech, která byla v uplynulých týdnech ohnisky protivládních demonstrací.   Před ministerstvem vnitra dnes asi 8000 demonstrantů žádalo okamžitou rezignaci bin Alího. Lidé zde provolávali hesla jako "Bin Alí, odejdi!" a "Děkujeme, bin Alí, ale už to stačí". Podle agentur demonstranti vylezli na budovu ministerstva. Policie proti demonstrantům použila slzný plyn a v okolí byla slyšet střelba. Stovky lidí se pak rozprchly do okolních ulic.   Podle oficiálních statistik během srážek mládeže s policií při protestech proti vysoké nezaměstnanosti a korupci v uplynulých skoro čtyřech týdnech zahynulo 23 civilistů. Podle očitých svědků a humanitárních organizací je ale bilance mnohem tragičtější. Podle tuniských zdravotníků citovaných agenturou AP v Tunisu a na jeho předměstích při nepokojích jen od čtvrtečního večera zahynulo 13 lidí a desítky utrpěly zranění.   Britská cestovní kancelář Thomas Cook dnes oznámila, že ze země evakuuje 1800 klientů. Jde prý o preventivní opatření, sociální nepokoje totiž turistům zatím nezpůsobily žádné zvláštní problémy.   Podle mluvčího Asociace českých cestovních agentur Tomia Okamury se v současné době na pevninské části Tuniska nenachází žádný zájezd českých turistů. V Tunisku je totiž v zimních měsících příliš chladno a cestovní kanceláře obnovují nabídku pobytů v této zemi nejdříve v březnu.   Podle marketingové ředitelky cestovní kanceláře Firotour Pavlíny Pešové pořádá cestovní kancelář zájezdy pouze na ostrov Džerba. Na pevninské části Tuniska žádné zákazníky v současné době nemá. Je ovšem možné, že se v zemi vyskytuje malé množství individuálně cestujících Čechů.   K úmyslu tuniského prezidenta nekandidovat v dalších volbách dnes v médiích hovořil tuniský ministr zahraničí Kamál Murdžaní. Prezident podle něj řekl, že paralelní prezidentské a parlamentní volby se již nebudou konat, a rozhodl o vytvoření komise, která se má zabývat změnou volebního zákona. Tím tak prý přijal princip voleb do zákonodárného sboru před volbami hlavy státu v roce 2014.   Pokud jde o politický vývoj v Tunisku, není podle Reuters nyní jisté, zda prezidentovi oponenti ponechají čtyřiasedmdesátiletého bin Alího ve funkci, nebo budou naléhat na jeho okamžitý odchod. Podle Murdžaního nelze vyloučit vládu národní jednoty. V této věci zmínil opozičního předáka Muhammada Šibbího, jehož Demokratická pokroková strana (PDP) je uznávána jako opoziční seskupení, nemá však zastoupení v parlamentu.   kne cfr jas mik  