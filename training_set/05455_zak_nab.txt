 Muž zapalující a pomočující korán ve Francii zproštěn obvinění  Štrasburk (Francie) 9. května (ČTK) - Francouzský soud dnes podle agentury AFP zprostil obvinění muže, který na internetu zveřejnil video, na němž pálí korán a močí na něj. Prokuratura pro něho požadovala podmíněný trest tří měsíců vězení a pokutu tisíc eur.   Soud ve Štrasburku odmítl tvrzení prokuratury, že muž podněcoval nenávist vůči muslimům. Dospěl k závěru, že video nepřekročilo hranice svobody vyjadřování a že jeho autor poukazoval na teroristické činy, které nelze spojovat s muslimskou obcí.   Třicátník Rojas Abbate se v říjnu 2010 bavil tím, v přenosu po internetu udělal papírové letadýlko ze stránek koránu, hodil ho na sklenice symbolizující mrakodrapy newyorského obchodního střediska a zapálil spolu s knihou. Nakonec na ni močil, aby plameny uhasil.   "Podněcoval tak k nenávisti vůči muslimům, protože všichni vědí, že na Světové obchodní středisko (WTC) zaútočili (11. září 2001) muslimští extremisté. Močení na korán pak podněcuje nenávist muslimů proti nemuslimům," tvrdila prokuratura.   "Dělal jsem pořady, ve kterých jsem se vysmíval všemu. Myslím si, že zapálit u sebe doma knihu není zakázané," řekl při procesu zaměstnanec počítačové firmy, který žije nedaleko Štrasburku.   pek šeb  