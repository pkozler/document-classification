 Kořan v Z1: ČSTV jedná se dvěma novými zájemci o Sazku  Praha 18. ledna (ČTK) - Podle předsedy Českého svazu tělesné výchovy (ČSTV), hlavního akcionáře největší tuzemské loterijní společnosti Sazka, Pavla Kořana chtějí do Sazky vstoupit dva noví zájemci bez nároku na podíl. Řekl to v pondělí večer v televizi Z1 s tím, že jejich jména zveřejní ve středu. Kořan řekl, že noví zájemci, stejně jako společnost E-Invest Martina Ulčáka, nechtějí měnit vlastnickou strukturu Sazky.   "Pomohou krýt určité pohledávky, možná i za panem Vítkem, bude-li třeba. Já jsem ale přesvědčený, že to třeba nebude," řekl televizi Kořan a dodal: "A pak se s akcionáři dohodnou na splátkovém kalendáři, jenž bude rozložen do delší časové osy, kde samozřejmě ten jejich byznys na pomoci Sazce bude naplněn. A zároveň tam zbudou prostředky ve prospěch akcionářů." Předseda ČSTV také zmínil fakt, že svaz jedná se čtyřmi zájemci o prodej O2 areny.   Podnikatel Radovan Vítek v pondělí podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun. Podle serveru deníku Sport je však Vítek podle vyjádření svého vyjednavače Josefa Lébra ochoten vzít insolvenční návrh zpět. Má však podmínku: výměnu současného představenstva Sazky včetně generálního ředitele Aleše Hušáka.   Sazka ale pohledávky Vítka neuznává a tvrdí, že není v insolvenční situaci. Předseda představenstva a generální ředitel Sazky Aleš Hušák v pondělí večer v České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Vedení Sazky se právě dnes sejde se zástupci pěti zahraničních fondů a bank, jež vlastní většinu jejích dluhopisů.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Ulčák dnešní Mladé frontě Dnes řekl, že majitelům dluhopisů na jednání navrhne, aby se dobrovolně vzdali zhruba třetinového výnosu z těchto cenných papírů.   Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   vrk mha  