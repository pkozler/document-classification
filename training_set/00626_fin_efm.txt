 Zisk Goldman Sachs ve čtvrtletí klesl o 53,4 procenta  Rozšířili jsme o informace o hospodaření za rok 2010 a další podrobnosti v celém textu. Doplnili jsme klíčové slovo 2010.   --------------------    New York 19. ledna (ČTK) - Čistý zisk americké banky Goldman Sachs Group Inc. ve čtvrtém čtvrtletí klesl o 53,4 procenta na 2,23 miliardy USD (40,1 miliardy Kč). Ke slabším výsledkům částečně přispěl nižší zájem o obchodování s cennými papíry s fixním výnosem. Za celý rok pak zisk banky klesl o 37 procent na 7,71 miliardy USD.   Výsledky jsou již po zaplacení dividend u prioritních akcií. Zisk na akcii ve čtvrtletí činil 3,79 dolaru a překonal tak odhady analytiků dotazovaných agenturou Thomson Reuters, kteří čekali v průměru zisk jen 3,76 dolaru na akcii.   Čisté příjmy se ve čtvrtletí snížily o deset procent na 8,64 miliardy USD a za celý rok o 13 procent na 39,16 miliardy USD. Čisté příjmy z obchodování s cennými papíry s fixním výnosem, jako jsou obligace a prioritní akcie, měnami a komoditami činily 1,64 miliardy USD. Ve srovnání s předchozím čtvrtletím klesly o 39 procent a meziročně o 47,6 procenta. Důvodem podle banky byla nižší aktivita klientů. Příjmy z finančního poradenství kvůli slabšímu zájmu o fúze a akvizice klesly o sedm procent, napsaly agentury AP a Reuters.   Goldman Sachs uvedl, že svým zaměstnancům loni vyplatil 15,38 miliardy USD na mzdách a odměnách, což bylo o pět procent méně než v roce 2009. Poměr výše vyplacených odměn a benefitů k čistým příjmům se však zvýšil na 39,3 procenta z předloňských 35,8 procenta. Na konci roku měla banka 35.700 zaměstnanců, o 3200 více než před rokem.   Bance se podařilo bez vážnějších problémů překonat finanční krizi, ze které vyšla jako jedna z nejsilnějších, ale také nejkontroverznějších amerických bank. V poslední době velká část pozornosti směřuje na jednání banky s firmou Facebook. Goldman Sachs do firmy investoval 450 milionů dolarů.   Akcie Goldman Sachs si na trhu vedou mnohem lépe než akcie většiny konkurentů. Úterní závěrečná cena akcií byla vyšší, než cena akcií před vypuknutím finanční krize v září 2008.   irl vju  