 Ekonomickým náměstkem ministra Fuksy bude Šimčík  Praha 18. ledna (ČTK) - Ekonomickým náměstkem ministra zemědělství Ivana Fuksy (ODS) se stane auditor a daňový poradce Tomáš Šimčík. Napsal to dnes server Euro.cz s odvoláním na zdroj blízký ministerstvu.   Šimčík, který je členem výkonné rady ODS, střídá ve funkci Oldřicha Černocha, jenž odchází na Státní zemědělský intervenční fond (SZIF). Černoch byl dočasně pověřen jeho řízením do doby, než z veřejného výběrového řízení vzejde nový ředitel. Bývalého ředitele fondu Tomáše Révésze odvolala na Fuksův návrh loni v prosinci vláda.   Ministr Fuksa má celkem šest náměstků. Příchodem Šimčíka ve vedení agrárního resortu ještě víc posiluje ODS. Jejími členy jsou nyní čtyři náměstci ministra zemědělství, uvedl server Euro.cz.   kri vju  