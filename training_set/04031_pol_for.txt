 USA podpořily běloruskou opozici, v Minsku připravují proces  Washington/Minsk 7. ledna (ČTK) - Americká ministryně zahraničí Hillary Clintonová se ve čtvrtek ve Washingtonu setkala se skupinou běloruských opozičních aktivistů a členů americko-běloruských humanitárních organizací. Podle mluvčího ministerstva odsoudila prosincový zásah běloruského režimu proti opozičním politikům a řekla, že americká vláda "zvažuje svou reakci".   Režim prezidenta Alexandra Lukašenka, který v nedávných volbách získal svůj už čtvrtý mandát, po vyhlášení volebních výsledků 19. prosince tvrdě zasáhl proti opoziční demonstraci v centru Minska. Přes dvacet jejích organizátorů, mezi nimi několik opozičních prezidentských kandidátů, nyní čeká na soud, v němž jim hrozí až 15 let vězení. Západ označil průběh voleb za nespravedlivý a nedemokratický, některé státy připravují proti Bělorusku sankce.   Vláda USA dosud o své reakci nerozhodla, ale podle Clintonové situaci v Minsku sleduje "velmi pečlivě". Podle mluvčího ministerstva zahraničí Philipa Crowleyho budou "Spojené státy pokračovat v podpoře běloruského lidu".   Ministryně se v rozhovoru s běloruskými aktivisty vyslovila pro propuštění všech zatčených a vyzvala režim "k ukončení represí proti opozici, novinářům a občanské společnosti".   Podle dnešních zpráv z Minska tamní soud ve čtvrtek odmítl žádost nejznámějšího opozičního prezidentského kandidáta Uladzimira Njakljajeva o propuštění z vyšetřovací vazby. Njakljajev byl surově zbit v den protivládní demonstrace a v důsledku svých zranění byl hospitalizován na jednotce intenzivní péče jedné z minských nemocnic. Odtud ho po několika hodinách odvlekli agenti tajné policie do vazební věznice.   Soudce podle agentury BelaPAN odmítl Njakljajevovu žádost o propuštění s odůvodněním, že politik je obviněn ze spáchání "zvláště těžkých zločinů". Njakljajev, v současné době nejznámější běloruský básník, má na těle několik tržných ran, trpí vysokým krevním tlakem, ale do vězeňské nemocnice umístěn nebyl.   Podle upřesněných informací běloruských opozičních kruhů prokuratura vznesla obvinění proti celkem 25 lidem. Kromě pěti prezidentských kandidátů jsou mezi nimi členové jejich volebních týmů i řadoví občané Minska, dále novinářky Natalja Radzinová a Iryna Chalipová a rovněž Anastasija Palažanková, členka vedení mezinárodní organizace Mladá fronta (Malady front) registrované v Česku.   Mezi zatčenými a obžalovanými jsou také dva občané Ruska Ivan Gaponov a Arťom Breus. Žádost Moskvy o jejich propuštění běloruské úřady odmítly.   jas sva  