 Bank of America se připravuje na únik dat na WikiLeaks  New York 3. ledna (zpravodaj ČTK) - Bank of America se připravuje na zveřejnění dat o jejím podnikání na serveru WikiLeaks, který se zaměřuje na publikování utajovaných informací. Server nedávno uvedl, že má k dispozici informace dokládající neetické jednání jedné velké americké banky. Všeobecně se má za to, že jde právě o Bank of America. Firma proto zřídila zvláštní tým, který se na věc připravuje, uvedl dnes deník The New York Times.   Podle něj jde o 15 až 20 vysoce postavených činitelů banky, již v současnosti provádějí rozsáhlé vnitřní vyšetřování. Prohlížejí například tisíce dokumentů a promýšlejí dopady jejich případného zveřejnění. Zároveň znovu prověřují případy, kdy jejich zaměstnanci kvůli ztrátě či krádeži přišli o počítače. Zjišťují také, zda se někdo nenaboural do počítačového systému banky.   Kromě toho si Bank of America najala konzultační firmu Booz Allen Hamilton, která jí s kontrolou pomáhá. Zároveň se obrátila se žádostí na pomoc na právnické firmy. Konzultuje s nimi legální problémy, které by mohly nastat v případě zveřejnění informací, včetně například údajů o klientech.   Způsob, jakým banka případný únik dat na servery organizace WikiLeaks, podle The New York Times pečlivě sledují další velké americké firmy. Pro ně totiž jde o nový typ hrozby, který má právní i technologickou stránku, ale týká se i politiky a vztahů s veřejností. "Je to důležitý okamžik a Bank of America se s tím musí vypořádat," podotkl odborník na krizovou Richard Levick.   Zakladatel serveru WikiLeaks Julian Assange uvedl loni v prosinci, že jeho organizace plánuje brzké zveřejnění informací o bankách. V rozhovoru pro časopis Forbes ještě dříve sdělil, že tyto dokumenty odhalí "neetické praktiky" jedné velké americké banky. Dosud se server zaměřoval hlavně na publikování státních tajemství.   V loňském roce tak několikrát vzbudil velký rozruch. Nejprve zveřejnil tajná americká polní hlášení z války v Afghánistánu, později i v Iráku. V závěru roku pak začal publikovat zhruba čtvrt milionu tajných depeší amerických diplomatů. Server pak začaly ostře kritizovat Spojené státy a přestalo mu poskytovat služby několik amerických firem, včetně Bank of America.   fcz mha  