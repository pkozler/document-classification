 Hladiny některých jihočeských řek v noci klesaly  České Budějovice 15. ledna (ČTK) - Hladiny některých jihočeských řek v noci na dnešek klesaly. Lužnice v Bechyni se vrátila k druhému stupni povodňové aktivity. Ten platí také stále na Lomnici v Dolním Ostrovci, Skalici ve Varvažově na Písecku a Smutné v Ratajích na Táborsku. Vyplývá to z informací Českého hydrometeorologického ústavu.   První stupeň platí na šesti místech, a to na Nežárce v Lásenici a Rodvínově na Jindřichohradecku, Otavě v Písku, Lomnici v Blatné na Strakonicku, Lužnici v Klenovicích a Černovickém potoce v Tučapech na Táborsku. Blanice v Heřmani na Písecku a Blanickém mlýně na Prachaticku a Milevský potok v Milevsku se vrátily do svého koryta.   Kvůli vzrůstající hladině řeky Skalice na Písecku museli vodohospodáři v pátek odstavit čistírny odpadních vod a zdroje pitné vody v Mirovicích na Písecku. Po opadnutí povodňové vlny čističku postupně zprovozní. Zdroje pitné vody jsou odstaveny v Horosedlech a z preventivních důvodů v Miroticích. Zajištěno bylo náhradní zásobování pitnou vodou z cisteren.   Dnes bude podle předpovědi hydrologů pokračovat tání sněhu, ale hladiny řek by už neměly dosáhnout pátečních hodnot. Lužnice by měla kulminovat až v následujících dnech. Její dolní úsek kulminoval v noci na dnešek, po mírném poklesu pak může následovat v neděli opětovný vzestup její hladiny.   kpe mal  