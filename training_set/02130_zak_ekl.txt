 Hasiči uhasili skládku u Vysoké Pece, ovzduší nebylo znečištěno  Vysoká Pec (Chomutovsko) 12. května (ČTK) - Hasiči dnes po poledni zlikvidovali požár na skládce komunálního odpadu ve Vysoké Peci na Chomutovsku. Dvanáct metrů vysokou hromadu odpadků o ploše 100 krát 50 metrů museli rozhrnout a prolít vodou, což jim trvalo zhruba 24 hodin, informoval ČTK mluvčí krajských hasičů Lukáš Marvan. Výraznější znečištění ovzduší podle něj nebylo zaznamenáno.   Hlavní část zásahu si deset hasičských jednotek odbylo ve středu. Požár hasiči lokalizovali po šesti hodinách zásahu a zbylá ohniska potom už jen dohašovali. Skládku ovšem bylo potřeba rozhrnout a prolít vodou. Zásah proto trval bez devíti minut přesně jeden den.   Skládka hořela podruhé během posledních sedmi měsíců. "K požáru došlo během dne a tipl bych si, že se to vznítilo spíš od nějakého popela nebo odhozené hořlaviny," řekl ČTK ve středu večer obchodní ředitel provozovatelské společnosti Marius Pedesern Pavel Borůvka.   jtb mol  