 Ovzduší na Ostravsku se výrazně zhoršilo, platí signál upozornění  Ostrava 11. ledna (ČTK) - Ovzduší na Ostravsku se výrazně zhoršilo. Meteorologové proto dnes večer vyhlásili signál upozornění, který varuje před vznikem smogové situace. ČTK o tom informoval Český hydrometeorologický ústav.   Průměrná denní koncentrace polétavého prachu překročila na všech 15 měřicích stanicích v Moravskoslezském kraji 50 mikrogramů na metr krychlový, což je mezní hranice. Nejhorší stav je v Ostravě, kde hned tři stanice - na Fifejdách, v Přívoze a v Zábřehu - naměřily za 24 hodin průměr vyšší než 100 mikrogramů na metr krychlový. Meteorologové nepředpokládají, že by se během noci měla situace výrazněji změnit.   Lidé, kteří mají chronické dýchací potíže, nemoci srdce, starší lidé a malé děti by se neměli dlouho zdržovat venku. Dospělí, kteří nemají zdravotní problémy, by se při pobytu venku měli zdržet zvýšené fyzické námahy. Ovzduší v Moravskoslezském kraji je dlouhodobě mezi nejhoršími v Evropě a rozptylové podmínky bývají velmi špatné hlavně v zimě.     Stav ovzduší v Moravskoslezském kraji:     Město  Průměrné 24hodinové koncentrace PM10 v mikrogramech na metr krychlový (ve středu v 06:00 úterý v 18:46)     Ostrava-Fifejdy  105     Ostrava-Zábřeh  137     Ostrava-Přívoz  106     Ostrava-Mariánské Hory  95     Ostrava-Bartovice      Opava  91     Studénka  61     Bohumín  95     Český Těšín  95     Havířov  84     Karviná  78     Orlová  69     Věřňovice  77     Frýdek-Místek  82     Třinec-Kanada  61     Třinec-Kosmos  57     zdroj: ČHMÚ   vpl snm  