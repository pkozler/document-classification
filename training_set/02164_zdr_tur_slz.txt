 Ve 40 procentech stravovacích provozoven našli hygienici závady  Ostrava 4. května (ČTK) - Ve více než 40 procentech stravovacích provozoven v Moravskoslezském kraji, kde loni udělali kontrolu, našli pracovníci Krajské hygienické stanice (KHS) v Ostravě nějaké závady. ČTK o tom informovala ředitelka KHS Helena Šebáková. Hygienici provedli 3675 kontrol ve všech typech stravovacích provozů od restaurací po zmrzlinové stánky.   "Mezi nejčastěji se vyskytující nedostatky patřily nevhodné skladovací podmínky potravin a pokrmů, křížení neslučitelných činností, nedodržení data použitelnosti a neznámý původ surovin," uvedla Šebáková v tiskové zprávě. Kontroloři uložili provozovatelům 1507 pokut v celkové výši 3,6 milionu korun. "V závažných případech byl vydán zákaz činnosti, nařízena likvidace zjevně smyslově narušených potravin nebo nařízena sanitace," dodala ředitelka KHS.   Renáta Brablcová z KHS řekla, že mezi nejzávažnější prohřešky patřily netekoucí teplá voda nebo výroba jídel během stavebních úprav provozovny. "Většina zjištěných závad se dá opravit ještě v průběhu kontroly, ale v těchto případech to není možné, takže se provozovna musí zavřít," vysvětlila Brablcová.   Ředitelka Šebáková uvedla, že KHS se zabývala také 143 podněty spotřebitelů. Zhruba ve dvou třetinách případů dali kontroloři stěžovatelům za pravdu. "Oprávněnost podnětů spotřebitelů byla konstatována v 91 případech," sdělila Šebáková.   Kontroloři odebírali také vzorky potravin, zejména lahůdkářských a cukrářských výrobků, zmrzlin, nápojů a teplých pokrmů z drůbežího, rybího a mletého masa. Z 490 odebraných vzorků nevyhovělo 23, tedy 4,7 procenta.   Šebáková uvedla, že hygienici v několika případech zjistili vysoký počet mikroorganismů, který svědčí o nižší hygienické úrovni provozu. "Jednalo se zejména o koliformní bakterie. Ty se v prostředí vyskytují běžně a určité množství je povoleno, když ale není dobře udržovaná čistota, jejich množství vyskočí," vysvětlila Brablcová.   KHS informovala, že v jednom případě kontrola zjistila překročení limitu obsahu syntetických barev ve zmrzlině. "V jednom vzorku ryb zase došlo k překročení limitu histaminu," uvedla Šebáková. Dodala, že histamin v rybích výrobcích vzniká zejména při porušení chladírenského řetězce a jeho vysoké hladiny mohou u konzumentů vyvolat alergickou reakci.   vpl snm  