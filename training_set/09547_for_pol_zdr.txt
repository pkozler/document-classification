 Republikáni chtějí schválit zákon rušící zdravotní reformu Obamy  Washington 4. ledna (ČTK) - Republikáni v americké Sněmovně reprezentantů chtějí v příštím týdnu schválit návrh zákona, který by zrušil zdravotnickou reformu prezidenta Baracka Obamy. Aby návrh zákona vstoupil v platnost, musel by jej schválit i americký Senát, což je ale podle agentury Reuters velmi nepravděpodobné.   Podle jednoho z republikánů by se o návrhu zákona na zrušení reformy mělo hlasovat 12. ledna.   Sněmovna reprezentantů se ve středu poprvé sejde v novém složení od listopadových voleb a republikáni v ní budou mít převahu. Slib zrušení Obamovy zdravotní reformy byl jedním z klíčových bodů jejich předvolební kampaně.   Republikáni mají v nové Sněmovně reprezentantů převahu 242 ku 193. Senát stále kontrolují demokraté v poměru 53 ku 47. Očekává se, že demokratičtí senátoři odmítnou jakékoliv snahy o zrušení zdravotní reformy, kterou prezident Obama považuje za jeden z velkých úspěchů své administrativy.   Za zachování reformy Obama nebude bojovat jen v Kongresu, ale také u několika soudů, které rozhodují o souladu zákona s ústavou USA.   mtw  