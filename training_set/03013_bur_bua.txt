 Pražská burza v závěru týdne rostla, nahoru ji táhly akcie ČEZ  Praha 21. ledna (ČTK) - Pražská burza dnes korigovala čtvrteční ztráty, hlavní index PX v závěru týdne přidal 1,08 procenta na 1268,2 bodu. Burzu nahoru táhly především cenné papíry energetické společnosti ČEZ. Dařilo se i dalším velkým emisím - akciím Komerční banky, rakouské Erste Bank a mobilního operátora Telefóniky O2, vyplývá z výsledků burzy. V černých číslech se obchodovaly také středoevropské trhy.   Pražský akciový trh dnes zpevnil v souladu s vývojem v Evropě, největší zásluhu na růstu měly akcie ČEZ, uvedl Josef Němý z Komerční banky. Dodal, že akcie ČEZ jsou od začátku roku silnější o 12 procent. Příčinu lze podle něj hledat hlavně ve vyrovnávání cen mezi akciemi ČEZ a zahraničních konkurentů. Titul dnes uzavřel se ziskem 2,81 procenta na 879 korun.   Cena akcií Komerční banky se zvýšila o 1,58 procenta na 4378 korun. Naopak na akciích Erste Bank se pozitivní nálada v evropském bankovním sektoru podle Němého výrazně neprojevila, akcie Erste se zhodnotily o mírných 0,07 procenta na 888,60 koruny.   Dařilo se i cenným papírům Telefóniky O2, které přidaly 0,74 procenta na 411 korun. S téměř dvouprocentním ziskem na 366 korun týden zakončily akcie mediální společnosti CME.   Naopak výrazně si pohoršily akcie technologické společnosti KIT digital, jež spadly o 4,25 procenta na 257,10 koruny.   Tomáš Kálal z Patria Direct poznamenal, že pozitivním jevem jsou v poslední době zobchodované objemy i obnovení zájmu u institucionálních investorů. Objem obchodů v systému SPAD za dnešní den dosáhl téměř 1,9 miliardy Kč, z toho s akciemi ČEZ za téměř 726 milionů korun. Průměrný objem obchodů za poslední rok je podle severu Patria Online 1,249 miliardy korun.   jap mha  