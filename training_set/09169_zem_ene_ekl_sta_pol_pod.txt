 Čtyři obce u Blanska postaví za 192 mil. Kč čističku a kanalizaci  Doubravice nad Svitavou (Blanensko) 16. května (ČTK) - Doubravici nad Svitavou na Blanensku čeká dosud největší investice. Postaví čističku odpadních vod a kanalizaci. Zakázka za 192 milionů korun se týká čtyř obcí, kromě Doubravice ještě Kuniček, Obory a Újezdu u Boskovic. Stavba má začít v srpnu. Firmy mají na dokončení díla 18 měsíců, řekl dnes novinářům radní Petr Andráši (ČSSD).   Investice podle Andrášiho reaguje na velký tlak, který na stavbu kanalizace v Doubravici byl. Obec leží na obou březích řeky Svitavy, která pak protéká Blanskem i Brnem. Kdyby se kanalizace nepostavila, Doubravice by podle Andrášiho dřív nebo později dostávala pokuty za nedokonalou likvidaci odpadních vod.   Kanalizaci i čističku postaví a bude spravovat Svazek obcí Doubravice nad Svitavou. Získal evropskou dotaci i příspěvek od státu a kraje. Část nákladů musejí hradit i samotné obce. "Obec bude splácet úvěr asi 15 let," řekl radní.   Doubravice nad Svitavou leží mezi Blanskem a Boskovicemi na trati Brno-Česká Třebová. Obec má asi 1300 obyvatel.   lce hj  