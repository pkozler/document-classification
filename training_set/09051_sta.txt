 V Karlovarském kraji vzrostla hodnota stavebních prací o 21,3 pct  Karlovy Vary 11. ledna (ČTK) - V Karlovarském kraji za tři čtvrtletí roku 2010 vzrostl finanční objem stavebních prací meziročně o 21,3 procenta na 1,7 miliardy korun. Růst byl v mezikrajském srovnání nejvyšší. V tomto období ve stejné kategorii vykázala základní stavební výroba v České republice meziroční propad o osm procent na přibližně 131,8 miliardy korun. Údaje zveřejnil Český statistický úřad.   Karlovarský kraj byl sice mezi ostatními regiony v procentuálním nárůstu finančního objemu stavebních prací první, v jeho celkové hodnotě ale za všemi dalšími kraji zaostává. Druhý region v pořadí, Jihočeský kraj s meziročním nárůstem o 8,8 procenta, měl objem stavebních prací ve finančním vyjádření přibližně 7,4 miliardy korun. Od ledna do konce září 2010 vykázaly růst ještě Pardubický a Zlínský kraj a Praha.   Výsledky v základní stavební výrobě v Karlovarském kraji, dosažené za tři čtvrtletí loňského roku firmami sídlícími v regionu s 50 a více zaměstnanci, ovlivnilo hlavně pozemní stavitelství s meziročním nárůstem o 22,9 procenta. Finanční objem provedených prací představoval více než 1,3 miliardy korun. Inženýrské stavitelství rostlo o 21,1 procenta a vykázalo finanční objem asi 345 milionů korun.   Stavební firmy v regionu, celkem jich bylo 22, zaměstnávaly koncem třetího čtvrtletí 1554 lidí. Bylo jich v porovnání se stejným obdobím roku 2009 více o 18,1 procenta. Jejich průměrná mzda ale klesla meziročně o 0,7 procenta na 19.257 korun. To bylo nejméně v ČR a platy v ostatních regionech byly vyšší o 3000 korun a více. Nejvyšší průměrnou měsíční mzdu vykazovala Praha s 33.507 korunami.   V Karlovarském kraji dosahovalo stavebnictví dobrých výsledků zejména díky řadě velkých investičních akcí financovaných v mnoha případech z dotačních programů Evropského unie a s přispěním státního rozpočtu. Patří k nim třeba modernizace silnice R6, která nebyla pozastavena ani přes úsporná opatření. Pokračují také rozsáhlé rekonstrukce a přestavby středních škol v Sokolově a v Ostrově a stavba dopravních terminálů.   vlm sap  