 Na podzim bude u Kladna otevřena cyklostezka za 19,5 mil. Kč  Kladno 24. ledna (ČTK) - Nová cyklostezka v letošním roce spojí okraj Kladna s obcí Malé Kyšice. Osmikilometrový úsek, který vybuduje Naučné středisko ekologické výchovy Kladno Čabárna (NSEV), bude stát přes 19,5 milionů Kč. Většinu částky pokryjí evropské dotace. Trasa by se v budoucnosti měla napojit na dálkovou cyklostezku vedoucí z Prahy do Rakovníku a na berounskou cyklostezku Po stopách českých králů. Předseda správní rady NSEV Radovan Víta ČTK řekl, že nový úsek bude otevřen letos na podzim.   Podle Víty stavební firma upraví nevyhovující úseky polních a lesních cest. Vzniknou rovněž úplně nové komunikace osazené dopravním značením, turistickými informačními cedulemi a naučnými panely s enviromentální tématikou. "Provoz cyklostezky bude v celé délce bez motorové dopravy, čímž bude zajištěn vysoký komfort a bezpečnost cyklistů," míní Víta.   Nová cyklostezka spojí Kožovou horu na okraji Kladna s Malými Kyšicemi. Trasa povede přes území obcí Velká Dobrá, Pletený Újezd, Braškov, Kyšice, Horní Bezděkov a Unhošť. "Díky projektu budou pro kladenské cykloturisty zpřístupněny křivoklátské lesy, které v současné době nemají kvalitní napojení na tuto turisticky zajímavou lokalitu," dodal Víta.   Na konci loňského roku byly otevřeny tři nové úseky cyklostezky Po stopách českých králů na Berounsku, které stály 32 mil. Kč. Trasa je podle dřívějšího vyjádření berounského starosty Tomáše Havla součástí evropské sítě cyklostras EuroVelo 4, která prochází územím Francie, Belgie, Německa, ČR, Polska a Ukrajiny. Stavba této cyklostezky začala před sedmi lety, její délka by v závěrečné fázi měla přesáhnout 50 kilometrů.   Jednu z nejdelších in-line stezek a cyklotras ve Středočeském kraji nedávno rovněž otevřeli v Dolních Beřkovicích na Mělnicku. Dráha Z Horních Počapel do Zelčína je dlouhá 18,6 kilometru. Protíná několik obcí a kopíruje tok Labe a Vltavy.   mar mol  