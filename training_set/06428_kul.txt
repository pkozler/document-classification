 Kašpaři letos připraví v Divadle v Celetné pět premiér  --------------------    Ke zpravodajství: FOTO/aktuality; AUDIO   --------------------    Praha 27. ledna (ČTK) - Celkem 320 představení během tří stovek dnů odehrálo loni pražské Divadlo v Celetné. Je domovskou scénou řady souborů, z nichž tím prvním je spolek Kašpar. V současné době má v repertoáru 27 inscenací, z nich sedm včetně Černého mléka, Richarda III. a Hamleta bude mít do konce sezony derniéru. Na letošek Kašpaři chystají pět novinek, zaznělo na dnešním setkání s novináři v Praze.   Podle uměleckého šéfa Jakuba Špalka bude tou první v květnu představení složené z básní dávných věků o lásce, přátelství, samotě, písku, datlích i o víně. Výběr z egyptské, indiánské, japonské a čínské poezie zazní v podání Jana Potměšila, Jitky Nerudové a Jakuba Špalka. "Ocitneme se spolu s diváky v prazvláštní atmosféře v jednom kouzelném stanu," uvedl.   Další novinka už v červnu bude bonusem k oblíbenému letnímu speciálu - úpravě Vančurova Rozmarného léta, která tu měla stovku repríz. "Spousta lidí na něm byla už vícekrát; nabízela se tedy příležitost pracovat s diváky, kteří to už znají," vysvětlil Špalek. Podle něj nepůjde o pokračování, ale o inscenaci složenou "jako na DVD" z toho, co se při přípravě té původní nepovedlo, nevešlo či co bylo cenzurováno. Doplňkem budou písně na hudbu Petra Maláska.   V říjnu se v Celetné objeví hra Astrid Saalbachové Baletky v režii Alexandra Minajeva. Koncem roku pak svérázná úprava Rybovy České mše vánoční a dramatizace známého příběhu Mikulášovy patálie v režii Filipa Nuckollse.   Podle produkční spolku Kašpar Blanky Štrayblové se i letos počítá s hostováním mimo Prahu. Celkem půjde o 66 zájezdů, z nichž ty první se na přelomu února a března uskuteční v jižních Čechách. "Tradičně budeme hrát v srpnu i na Kašperku - definitivní derniéru Richarda III., v září na vodní tvrzi Vlksice u Milevska Hamleta a na přelomu května a června se objevíme u restaurace Dívčí skok v Divoké Šárce," řekla ČTK. Upozornila i na jarní Kašparův ostravský týden.   Letošní novinkou budou třídenní březnové oslavy 21. narozenin Ples v Kašpaře spojené s rozprodejem fotografií a plakátů. Vstup ve společenském oděvu na hlavní večer za doprovodu živého orchestru bude zdarma, slíbil Špalek.   Spolek Kašpar založil v roce 1990 z iniciativy spolužáků Divadelní fakulty. Dodnes uvedl 83 premiér a 15 let hraje v Celetné. Tam jsou domovskými soubory také divadla CD 2002, Veselé skoky, The Divadlo, Masopust a Královská společnost herců z Divadla v Dlouhé. Hosty zde letos budou ústecké Činoherní studio, divadla z Chebu, Mladé Boleslavi, Českých Budějovic a také malenovické Continuo.   Jiří Borovička pba  