 Průzkum: Počítače ve firmách běží 120 hodin za měsíc zbytečně  Praha 17. ledna (ČTK) - Zaměstnanci tuzemských firem nechávají své počítače zapnuté zbytečně mimo pracovní dobu v průměru 120 hodin měsíčně. Podniky tak platí téměř 60 korun měsíčně navíc za každou pracovní stanici. Vyplývá to z průzkumu společnosti Sodatsw mezi 2000 tuzemskými malými a středními podniky.   Podnik, který vlastní sto počítačů, může podle průzkumu správným vypínáním snížit náklady na elektrickou energii o 5760 Kč za měsíc, pokud je spotřeba jedné pracovní stanice 120 W a cena čtyři Kč za kWh.   "Tuzemské podniky zatím neovládají nástroje pro zefektivnění chodu svých kanceláří. Když chtějí ušetřit, nejčastěji sáhnou k personálním změnám. Přitom snížit náklady je možné prostřednictvím auditu používání firemních počítačů," uvedl výkonný ředitel Sodatsw Martin Hanzal.   Podnikům přináší vysoké náklady i spotřeba elektrické energie u vypnuté výpočetní techniky. Podle statistik Střediska pro efektivní využívání energie spotřebuje zapnutý počítač 100 W až 120 W, pracovní stanice ve vypnutém stavu má spotřebu mezi 2,5 W a 15 W, závisí to na stáří a kvalitě IT vybavení.   "Firmy by se měly systémově věnovat otázkám spotřeby energie a realizovat konkrétní úsporná opatření. Konkrétním řešením je například využití rychlého přechodu do úsporného režimu, odpojování počítačů ze sítě nebo nákup IT vybavení s ohledem na spotřebu energie," uvedl Petr Kučera z ministerstva životního prostředí.   Kromě poctivého vypínání počítačů lze dosáhnout významných úspor také šetrnými adaptéry. Například u notebooků, které firmy používají stále častěji, lze ušetřit až 85 procent energie v pohotovostním režimu.   jsa vju  