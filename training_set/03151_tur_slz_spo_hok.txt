 Hokejový šampionát pomohl Slovákům přilákat do země turisty  Bratislava 13. května (ČTK) - Slovensku se patrně podaří naplnit záměry v přilákaní desítek tisíc turistů na letošní hokejový šampionát, který země hostí v Bratislavě a Košicích. Pro cestovní ruch bude podle odborníků důležité, zda právě mistrovství světa zviditelní pořadatelskou zemi natolik, aby si zahraniční hosté našli cestu na Slovensko i po skončení turnaje. Postup českých hokejistů do bojů o medaile může pomoci propagovat zemi pod Tatrami v bývalé části federace, protože zejména mladší Češi už prý nemají tak blízky vztah ke Slovensku jako starší generace.   "Naplnilo to očekávání. Přesná čísla neexistují, ale ze zahraničí mohlo přijet 100.000 lidí," odhadl pro ČTK šéf Bratislavské hotelové asociace Peter Jakušík. Přes dva týdny trvající turnaj vyvrcholí v neděli zápasy o titul světového šampiona a o bronzové medaile.   Turisté se podle Jakušíka stěžovali na to, že lístky na zápasy museli kupovat na černém trhu za mnohem vyšší ceny, než byly v oficiálním prodeji. Vstupenky na vystoupení zejména slovenského a českého týmu v základních skupinách, jakož i na závěrečnou fázi turnaje, se většinou vyprodaly už několik týdnů před vhozením úvodního buly.   Mnozí čeští fanoušci, kteří obhájcům zlatých medailí vytvářeli na stadionu během jejich dosavadních zápasů prakticky domácí prostředí, jezdili do slovenské metropole jen na otočku. Například na rozdíl od ruských příznivců to mají do Bratislavy mnohem blíže.   Turismu na Slovensku by pomohlo, pokud by hokejoví fanoušci zavítali do země i po skončení mistrovství světa. "Je předpoklad, že turisté, kteří na hokej přišli a budou mít dobrý dojem, se mohou vrátit," poznamenal Jakušík. Dodal, že Bratislava se v létě potýká s nedostatkem hostů, mnozí turisté přicházejí do slovenské metropole jen na jeden den.   Právě postup českých hokejistů do závěrečných zápasů turnaje může podle zástupce šéfa Slovenské agentury pro cestovní ruch Františka Stana pomoci slovenskému cestovního ruchu. Vazby mezi oběma republikami totiž už nejsou tak silné jako během společného státu. "Mladší generace (Čechů) už nemá takový vztah k Slovensku jako starší," poznamenal Stano. Dodal, že právě turisté z Česka, ale i Polska a Maďarska jsou klíčoví pro vývoj cestovního ruchu v zemi.   Agentura provedla v minulosti vícero propagačních aktivit v souvislosti s konáním hokejového šampionátu, cílem však nebylo přilákat zahraniční klientelu jen na hokej. "Slovensko musí ve světe bojovat s vlastní poznatelností," uvedl Stano, podle něhož právě pořádání významného hokejového turnaje je příležitostí na zviditelnění státu. V minulosti si Slovensko v cizině zaměňovali například za Slovinsko.   Organizátoři šampionátu, kteří plánovali prodat asi 350.000 vstupenek, zveřejní bilanci turnaje po jeho skončení. Před prvními zápasy oznámili, že fanoušci zakoupili 257.000 z celkové kapacity zhruba 390.000 lístků. Do zahájení čtvrtfinále shlédlo utkání přímo v halách přes 333.000 lidí. V tomto počtu jsou ale zahrnuti také diváci, jež nemuseli vstupenky shánět v oficiálním prodeji. Část kapacity stadionů totiž organizátoři vyhradili například pro sponzory.   Šampionát na Slovensku se mezi nejsledovanější turnaje nezařadí. Haly v Bratislavě i Košicích s kapacitou nižší než 10.000 lidí jsou ve srovnání s podobnými stánky v zahraničí menší. Rekord návštěvnosti drží Česko, kde během mistrovství světa v roce 2004 přišlo do arén v Praze a Ostravě přes 550.000 diváků.   boa mha  