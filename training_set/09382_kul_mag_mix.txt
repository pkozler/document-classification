 K novoročním předsevzetím pěvce Terfela patří plavání i fitness  --------------------    Ke zpravodajství: FOTO/aktuality   --------------------    Praha 19. ledna (ČTK) - Velšský basbarytonista Bryn Terfel se chce více věnovat svému zdraví a kondici. Na Nový rok si proto předsevzal, že bude víc chodit po horách ve Walesu, plavat i cvičit ve fitness. Řekl to v rozhovoru s ČTK. Za českými operními fanoušky se do Prahy vrací po dvou letech. Tento čtvrtek zazpívá ve Smetanově síni Obecního domu v atraktivním programu nazvaném Bad Boys, složeném z operních árií i muzikálových písní. Pod taktovkou Garetha Jonese jej doprovodí rozhlasoví symfonikové.   Jeho profese se podle něj příliš neslučuje se zdravým životním stylem, nepřispívají k tomu ani večírky po koncertech a dlouhá posezení s přáteli. "Rozhodl jsem se některé věci zlepšit. Minulý týden jsem byl poprvé na hodině cvičení. Jsem na sebe pyšný a chci v tom vytrvat," uvedl charismatický šestačtyřicetiletý pěvec.   Rád by také trochu méně cestoval, protože jeho třem synům Tomosovi, Morganovi a Deio Sionovi se prý stýská po tátovi. Terfel totiž na cestách tráví až sedm měsíců v roce. Léto proto pravidelně zcela věnuje rodině, s níž žije v Bontnewydd u Caernarfonu.   Terfel nemá hvězdné manýry a při prvním setkání zaujme svou vstřícností. Bezprostředně působí také na svých vystoupeních, kde rád upoutává pozornost publika i různými rekvizitami. Na minulém koncertu tak Pražany překvapil plechovkou s pivem, a tak se zřejmě na podobný vtip mohou těšit i ve čtvrtek.   V Terfelově podání zazní například árie Dulcamary z Donizettiho Nápoje lásky, árie Hanse Sachse z Wagnerových Mistrů pěvců norimberských i z Verdiho Falstaffa. Chystá ale i oblíbené muzikálové melodie, například z muzikálů Bídníci, Jižní Pacifik nebo Muž jménem La Mancha. Koncert doplní i Gershwinova skladba Rapsodie v modrém, v níž se jako sólista představí pianista Pavel Kašpar.   Terfel zpívá na všech předních světových pódiích v repertoáru od Mozarta, po Donizettiho, Verdiho, Brittena a Wagnera. K jeho nejvýraznějším rolím patří Figaro, Leporello, Falstaff, Wotan a Hans Sachs. Ve Walesu je považován téměř za národního hrdinu i díky tomu, že v zahraničí propaguje velšskou hudbu a kulturu.   Jeho posledním albem jsou Carols &amp; Christmas Songs. Jejich pořízení bylo pro něj neopakovatelnou příležitostí i vzhledem k tomu, že část programu mohl přednést ve velštině. V nejbližších měsících nahrávání neplánuje, v budoucnu by se ale chtěl více soustředit na projekty s operními rolemi, které již ztvárnil na jevišti. K jeho hlavním prioritám patří Wagnerova tvorba.   Rád by také vytvořil televizní projekt, v němž by spolupracoval se známým velšským kuchařem Brynem Williamsem. "On by uvařil mexické jídlo a já bych pozval Rolanda Villazóna, aby zazpíval. Nebo by mohla přijet Magdalena Kožená a vařilo by se po česku. To jsou mé představy," dodal pěvec s úsměvem.   Šárka Mrázová pba  