 Procesím a laserovou show dnes končí barokní festival Navalis  --------------------    Ke zpravodajství: FOTO/aktuality   Celou zprávu jsme přepracovali a změnili jsme titulek.   --------------------    Praha 15. května (ČTK) - Slavnostní procesí dnes večer v závěrečný den vodního festivalu k poctě Jana Nepomuckého Navalis 2011 kráčelo z Pražského hradu na Karlův most. Na gotickém mostě se odehrálo církevní žehnání zvonů pro rodné město českého světce Nepomuku a jejich symbolické spuštění do Vltavy. Třídenní oslavy, jejichž součástí byly i závody benátských gondol, měly ještě na programu večerní koncert barokní hudby, laserovou show a ohňostroj.   Stovky lidí se připojily k procesí, které vyšlo z chrámu svatého Víta a za zvuků jeho největšího zvonu, zvaného Zikmund, dorazilo po 20:00 na Karlův most. Ve středověkém chrámu uprostřed sídla českých králů předtím pražský arcibiskup Dominik Duka odsloužil na počest Jana Nepomuckého, patrona lodníků a plavců, mši. Pozornost přihlížejících přitahovaly bohatě zdobené barokní kočáry, tažené hřebci z Kladrub. Mnoho věřících drželo v rukách palmové ratolesti jako symbol mučednictví.   Koňské spřežení také na Karlův most přivezlo čtveřici zvonů, odlitých pro kostel v rodišti katolického mučedníka v západočeském Nepomuku. Na místě, kde bylo tělo světce vhozeno na konci 14. století do Vltavy, jim požehnal arcibiskup Duka a pomocí jeřábu je pak symbolicky ponořili do vod Vltavy. Pod mostem zvony obklopila skupina otužilců s pochodněmi a také zvědavci na mnoha loďkách.   Třídenní slavnost měla ještě na programu večerní představení s osvětlenými benátskými gondolami na Vltavě a barokní hudbou s interprety, jako je houslista Václav Hudeček, komorní soubor Barocco sempre giovane a dětský pěvecký sbor Sedmihlásek na pódiu umístěném na hladině řeky poblíž Staroměstské mostecké věže na plovoucích pontonech. Pozdravit je a diváky by měli připlout na gondole pražský arcibiskup a primátor Bohuslav Svoboda.   Pět hvězd, tradičních symbolů Jana Nepomuckého, by měla připomenout laserová show promítaná na stěnu vytvořenou silným proudem vody,  vystřikovaným z jednoho z plavidel. Součástí nočního představení bude odhalení velké skleněné sochy světce od autorky Vladěny Tesařové. Festival zakončí před 22:00 hodinou slavnostní ohňostroj.   Navalis začaly již v pátek večer spuštěním historických gondol, které do Prahy dorazily z Benátek a Vídně, na hladinu Vltavy. Byla mezi nimi i největší loď - 23 metrů dlouhá čtrnáctiveslice zvaná quattordesona. Historická plavidla se pak utkala v sobotu ve velkých závodech. Ochutnat italské pochoutky mohli zájemci tento den při tradiční benátském odpoledni u malostranské Čertovky. Dnešní dopolední program festivalu ale narušilo špatné počasí, které organizátory přimělo zrušit plánovanou plavbu několika historických parníčků po Vltavě.   Pavel Hortig jup  