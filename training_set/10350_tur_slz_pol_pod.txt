 Přibývá Čechů, kteří ruší dovolenou v Egyptě  Zprávu jsme celkově přepracovali a doplnili o nové informace, upravili jsme titulek.   --------------------    Praha 30. ledna (ČTK) - Pouliční bouře v Egyptě odrazují čím dál víc českých turistů od cesty do země. Přibývá cestovních kanceláří, které klientům nabízejí buď přesun zájezdu na jiný termín, nebo změnu destinace. Vyplývá to z dnešního zjištění ČTK mezi zástupci cestovních kanceláří. Řada evropských cestovních kanceláří už ale lety do Egypta zrušila a většina aerolinek cestujícím povoluje bezplatnou změnu rezervace.     S cestovní kanceláří Fischer má do Egypta v příštích dnech odletět zhruba 250 lidí, z toho už 20 řeklo, že chce do Egypta v jiném termínu, nebo raději zcela jinam, řekl ČTK mluvčí kanceláře Dan Plovajko. Podobnou zkušenost má také cestovní kancelář Exim Tours, uvedl její obchodní ředitel Jan Koláčný. Oba předpokládají, že v případě pokračujících nepokojů bude počet lidí, kteří odmítají vycestovat do Egypta, přibývat.     Do Egypta léta z Česka přibližně sedm charterových letů týdně, všechny lety se zatím uskutečnily podle plánu, sdělil viceprezident a mluvčí Asociace českých cestovních kanceláří a agentur Tomio Okamura. Chartery plánované na příští týden se podle něj uskuteční v každém případě bez ohledu na skutečný počet cestujících. Letadla totiž musí odvézt zpátky turisty, kteří už v Egyptě jsou. Jen Exim Tours má v zemi aktuálně kolem 1200 českých turistů.   Charterové lety vypravují dále i České aerolinie. Večerní odlet dnešního pravidelného spoje do Káhiry ale ČSA přesunuly na pondělní ráno.   V turistických letoviscích, které hostí Čechy, je zatím podle zástupců cestovních kanceláří jedinou známkou odchýlení od normálu nefungující internet. Chargé d'affaires ČR v Egyptě Jiří Slavík dnes však ČTK řekl, že v turisty oblíbené Hurgadě dochází k případům drancování, z Šarm aš-Šajchu je hlášeno porušování pořádku. V jednom z letovisek se v sobotu shromáždilo několik desítek místních obyvatel. "Chvíli skandovali protivládní hesla, pak se ale v klidu rozešli," uvedl mluvčí AČCKA.   Smůlu mají turisté, kteří se těšili na společné výlety do Káhiry, Suezu nebo Alexandrie. Cestovní kanceláře totiž zpravidla výjezdy z turistických letovisek do těchto měst ruší.   Pokud bude neklid v Egyptě trvat i v příštích týdnech, může se to podle cestovních kanceláří odrazit na poptávce po zájezdech. "Pokud se situace neuklidní, je možné, že to vliv na poptávku mít bude," řekl ČTK ředitel marketingu Čedoku Tomáš Brejcha. "Proto je pro nás důležité, aby se situace co nejdříve uklidnila," poznamenal Okamura.   Současné nepokoje a především narušení cestovního ruchu se podle analytiků odrazí na stavu celé ekonomiky, i když dopady by mohly být jen krátkodobé. I kdyby se podařilo nepokoje zastavit a turistika by se relativně rychle vrátila k normálu, dopady budou znát tak jako tak. Cestovní ruch se na růstu hrubého domácího produktu podílí z více než 11 procent.   dnv dp    