 Nepokoje v Egyptě mohou ohrozit důvěru turistů v tuto zemi  Praha 28. ledna (ČTK) - Egyptští hoteliéři a cestovní kanceláře se obávají dopadu politických nepokojů na tamější turistický ruch. Současné události sice přímo neohrožují bezpečnost zahraničních návštěvníků, ztráta jejich důvěry by ale pro ekonomiku země mohla mít dalekosáhlé dopady. ČTK to dnes řekl mluvčí cestovní kanceláře Fischer Daniel Plovajko. Egypt se v současné době potýká s největšími nepokoji za poslední léta, při kterých už přišlo o život několik osob.   Egyptští hoteliéři v souvislosti se zprávami o sílících protestech vyzývají turisty ke klidu. Podle nich demonstrace, které se odehrávají ve velkých městech, nikterak neohrožují přímořská letoviska, kam míří většina zahraničních klientů. S tím souhlasí také Plovajko. Podle něj je turistický ruch pro místní lidi existenčně důležitý, a proto se nepokoje turistům vyhýbají. Navíc lidé pracující v letoviscích jsou daleko lépe placeni než ostatní, a nemají prý tedy k protestům důvod.   Jedním z projevů současné nepřehledné situace je tak například omezený přístup k internetu, který postihl návštěvníky některých přímořských letovisek. Důvodem je opatření vlády, která fungování internetové sítě a telefonů podstatně omezila.   Výpadky připojení k internetu v některých letoviscích dnes ČTK potvrdil mluvčí Asociace českých cestovních kanceláří a agentur Tomio Okamura. Naopak telefonní spojení podle něj nebylo pro turisty nijak omezeno.  Vypnutí telefonní sítě by přitom podle Plovajka znamenalo daleko větší problém, většina turistů z takzvané "odpočinkové klientely" ke komunikaci s rodinami totiž zpravidla využívá mobilní telefon.   Cestovní kanceláře bezpečnostní situace v zemi zmítané demonstracemi pečlivě sledují. Mnohé z nich v průběhu týdne rušily fakultativní výlety do Káhiry. Nepokoje se však zatím odehrávaly zpravidla v okrajových částech města a nepostihují turisticky nejnavštěvovanější místa. Z tohoto důvodu některé cestovní kanceláře zatím výlety do egyptské metropole nabízejí. "Pokud by bylo z bezpečnostních důvodů nutné výlet zrušit, cestovní kancelář klientům nabídne alternativní program," ujišťuje Tomáš Brejcha z Čedoku. Výlet pro klienty do Káhiry kancelář plánuje na sobotu.   Protesty proti vládě egyptského prezidenta Husního Mubaraka dnes pokračovaly v Káhiře, kde policie proti tisícům demonstrantů zasáhla vodními děly a gumovými projektily. Podle egyptských bezpečnostních zdrojů je opoziční politik Muhammad Baradej, který se dnes postavil do čela protestů, držen v domácím vězení. Egyptský prezident na dnešní noc navíc vyhlásil zákaz nočního vycházení v Káhiře, v Suezu a v Alexandrii.   Ránu egyptskému turistickému ruchu zasadila na přelomu loňského listopadu a prosince série útoků žraloka na koupající se plavce, při kterých o život přišla jedna žena a čtyři lidé utrpěli zranění. Nejvíce však důvěru zahraničních klientů podkopal útok islámských fundamentalistů na autobus turistů v roce 1997. Tehdy zahynulo 66 lidí a podle Jana Papeže z Asociace cestovních kanceláří se návštěvnost Egypta snížila až o 80 procent.   cfr vju  