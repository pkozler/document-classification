 Hradecké městské lesy plánují rozhlednu, novou stezku a hradiště  Hradec Králové 15. června (ČTK) - Nová rozhledna, replika keltského hradiště či pohádková stezka pro nejmenší by mohla v příštích letech vzniknout v lesích v okolí Hradce Králové. Nový ředitel Městských lesů Hradec Králové Milan Zerzán, který má podnik řídit od 1. července, plánuje další posílení rekreační funkce příměstských lesů. ČTK o tom dnes informoval Martin Černý z hradecké radnice.   Zerzán uvedl, že bude dále rozvíjet a zatraktivňovat les pro návštěvníky. V plánech společnosti je například vybudování repliky keltského hradiště nedaleko lesního hřbitova, stavba dřevěné rozhledny na Černé stráni, vybudování pohádkové stezky od Mazurovy chalupy až k rybníku Výskyt. Novinkou by měl být také zookoutek u Mazurovy chalupy. "U té bychom rádi postavili milíř s popisem, aby se lidé dozvěděli, jak a k čemu milíře sloužily. Málokdo ví, že Mazurovy chalupy kdysi fungovaly jako milířská obec a dodávaly dřevěné uhlí do okolí," uvedl Zerzán.   Městské lesy v minulých letech pracovaly na opravách lesních cest, které využívají při svých vyjížďkách cyklisté a in-line bruslaři. Pokud je v zimě dostatek sněhu vyrážejí po těchto trasách i milovníci běhu na lyžích. "Dosud jsme opravili zhruba 250 kilometrů lesních cest v různé kvalitě. Nejkvalitnější jsou Hradečnice a Písečnice, které jsou kryté asfaltovým povrchem," uvedl dosavadní ředitel hradeckých lesů Zdeněk Petřík. V minulých letech se lesníkům podařilo také opravit všechny hájovny, postavit tři vodní nádrže a zbudovat lesní altány pro odpočinek návštěvníků. Městské lesy Hradec Králové obhospodařují zhruba 3850 hektarů lesa, podnik lidem nabízí například prodej dříví, štěrkopísku či před vánočními svátky prodej ryb a stromků.   sja hj  