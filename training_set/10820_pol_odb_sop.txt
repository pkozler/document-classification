 V Itálii při generální stávce vyšly do ulic tisíce zaměstnanců  --------------------    Ke zpravodajství: FOTO/aktuality   V odst. 1 až 3 jsme rozšířili podrobnosti stávky a v posledních dvou odst. jsme doplnili ekonomické údaje.   --------------------    Řím 6. května (ČTK) - V Itálii dnes začala generální stávka vyhlášená největší odborovou ústřednou CGIL na protest proti zhoršování životních podmínek zaměstnanců. Tisíce stávkujících úředníků a zaměstnanců státních podniků pochodovaly ulicemi italských měst. Stávkující žádají hlavně snížení daně ze mzdy a vytváření nových pracovních příležitostí.   "Proražme zeď ekonomické krize," hlásal transparent v centru Říma nedaleko Kolosea. Demonstranti mávali malými červenými vlajkami odborů CGIL a skandovali protivládní hesla.   Doba stávky není ve všech odvětvích stejná. Už od rána stávkuje městská doprava včetně metra, od 10:00 do 14:00 SELČ zaměstnanci leteckých společností, vlaková doprava má stát mezi polednem a 16:00. Na římském letišti Fiumicino byla zrušena dvacítka letů, stejný počet letů byl zrušen na letišti v Neapoli na jihu země.   Ke stávce byli vyzváni také zaměstnanci bank, veřejných úřadů a škol. O tom, do jaké míry se protestní akce v jednotlivých odvětvích projevila, nejsou zatím zprávy. Zastavení práce také donutilo milánskou La Scalu zrušit dnešní představení opery Giacoma Pucciniho Turandot.   Letecká společnost Alitalia změnila letový řád, aby mohla zajistit služby na mezikontinentálních trasách. Omezuje zároveň lety na domácích a evropských linkách.   CGIL (Italská všeobecná konfederace práce), která stávku vyhlásila, má kontakty s Demokratickou stranou levice, jež je v ostré opozici k vládě pravicového premiéra Silvia Berlusconiho. CGIL tvrdí, že tři roky Berlusconiho vládnutí má negativní dopad na pracující a že vládní opatření zaměřená na řešení ekonomické situace nepomáhají hospodářskému růstu.   Nezaměstnanost vzrostla v březnu oproti únoru o desetinu procenta na 8,3 procenta, ačkoli předtím se několik měsíců buď snižovala, nebo držela na stejné úrovni. Přestože se Berlusconi zavázal, že vytvoří nová pracovní místa, podle odborů se to však jeho vládě nepodařilo. Loni ekonomický růst v Itálii dosahoval 1,3 procenta, letošní vláda odhaduje na 1,1 procenta.   Itálie, jejíž státní deficit loni vzrostl na 4,6 procenta, se v Bruselu zavázala, že dosáhne téměř rozpočtové rovnováhy (deficit 0,2 procenta HDP) v roce 2014. To bude znamenat další snižování výdajů, proti němuž Italové protestují. Berlusconiho vláda loni přijala úsporný program ve výši 25 miliard eur (600 miliard Kč).   pz pel mik  