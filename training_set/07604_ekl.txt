 Při sčítání ptáků narazili dnes ornitologové i na vzácné druhy  --------------------    Ke zpravodajství: FOTO ve Fotobance  ID foto: FO00406727, F201012260144301   --------------------    Přerov 16. ledna (ČTK) - Na vzácné druhy ptáků narazili ornitologové během dnešního mezinárodního sčítání vodního ptactva při průzkumu vodních ploch na řece Bečvě, okolních rybnících a na Tovačovsku. Překvapila je například vzácně se vyskytující severská kachna polák kaholka, racek stříbřitý ale i hejno běločelých hus, které se v těchto oblastech běžně nevyskytují. Letošní sčítání ptáků hodně ovlivnilo i teplé počasí, řekl dnes ČTK místopředseda Moravského ornitologického spolku Jiří Šafránek.   "Ptáci se nacházeli na mnoha místech, je teplo a není tolik zamrzlých ploch. Spatřili jsme například poměrně dost labutí zcela mimo vodní plochy, pásly se na polích na ozimech," uvedl Šafránek. Právě rozmístění ptáků do více lokalit dnes komplikovalo práci odborníků při jejich sčítání. "Ptáků je navíc více, než obvykle v tuto dobu bývá, normálně by se vyskytovali více na jihu. Na troubeckých štěrkovnách jsme například viděli tisíc divokých kachen, ale i hodně kormoránů, kteří přitom před časem zmizeli a znovu se nyní přemístili k nám do střední Evropy," doplnil Šafránek.   Ornitologové sčítali vodní ptáky zimující v České republice letos již po šestačtyřicáté. Procházeli přitom nezamrzlé úseky vodních toků, rybníky i vodní nádrže. "Hlavním cílem tohoto sčítání je odhad počtu zimujících druhů u nás i v Evropě a zjištění případných změn v početnosti vodních ptáků. Sčítání napomáhá i k vytipování mezinárodně významných lokalit vodního ptactva a k jejich ochraně," doplnil Šafránek.   Při sčítání v předchozích letech se podle něj například zjistilo, že v České republice zimuje přes 45 druhů vodních ptáků, a to v počtu přes 100.000 kusů.   Nejpočetnějším druhem je kachna divoká v počtu přes 50.000 kusů. Následují husa polní a běločelá, kterých u nás zimuje asi 10.000 až 15.000 kusů. Dalším druhem je lyska černá v počtu okolo 8 000 kusů. Jen na Přerovsku odborníci při dnešním průzkumu zmapovali na 1500 ptáků.   Početnost zimujících ptáků je každoročně ovlivněna především počasím. Pokud je zima tak chladná, že zamrzne většina vodních lokalit, vodní ptáci od nás odlétají a zimují více na jihu.   Letos poprvé se ornitologové při sčítání věnovali i mapování atypicky zbarvených kachen divokých. Zaznamenávali si také čísla kroužků a límců u označených labutí, hus a kachen.   ftv mal    