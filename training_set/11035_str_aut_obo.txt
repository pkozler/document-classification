 PwC: Prodej aut v Rusku by letos mohl stoupnout až o 35 procent  Moskva 20. ledna (ČTK) - Prodej osobních automobilů v Rusku by se měl v letošním roce zvýšit o 20 až 35 procent díky růstu spotřebitelských výdajů. Předpověděla to dnes poradenská společnost PricewaterhouseCoopers (PwC). Poptávku po automobilech v Rusku by měl nadále podporovat vládní program šrotovného.   Prognóza PwC je optimističtější než výhled Asociace evropských podniků (AEB) z minulého týdne, podle kterého by měl letos prodej stoupnout o 17 procent na 2,24 milionu vozů. Loni se prodej podle AEB zvýšil asi o 30 procent na zhruba 1,91 milionu vozů.   V Rusku lze od počátku loňského března při nákupu nového automobilu smontovaného v místních závodech získat prémii 50.000 rublů (zhruba 30.000 Kč) za odevzdání vozu staršího deseti let.   Z oživení poptávky na ruském trhu těží rovněž česká automobilka Škoda Auto. Ta loni v Rusku zvýšila prodej o 38 procent na 45.600 vozidel. V budoucnu by se škodovky nemusely v Rusku vyrábět jen v Kaluze u Moskvy, ale také v závodě GAZ V Nižném Novgorodu.   Rusko bylo ještě v roce 2008 na nejlepší cestě stát se co do počtu prodaných aut největším trhem v Evropě. Poté však zemi prudce zasáhla finanční a ekonomická krize, která způsobila recesi, tisíce lidí připravila o práci a zhoršila přístup k úvěrům. Prodej aut v zemi se tak předloni propadl zhruba o polovinu.   pmh vju  