 Spojení se Skypem prý zvažují nezávisle na sobě Facebook i Google  New York 5. května (ČTK) - Spojení se společností Skype, která zajišťuje telefonování přes internet, zvažují nezávisle na sobě technologičtí giganti Facebook a Google. Uvedly to informované zdroje agentury Reuters. Podle analytiků by akvizice služby Skype mohla vyjít na tři až čtyři miliardy dolarů (49,4 až 65,9 miliardy Kč).   Primární nabídka akcií Skype by se jinak mohla uskutečnit ve druhé polovině letošního roku. Předpokládá se, že by podniku mohla vynést kolem miliardy dolarů. Pokud by se uskutečnila, byla by to jedna z největších letošních premiér mezi americkými technologickými firmami.   Podle jednoho ze zdrojů se do jednání za zavřenými dveřmi o akvizici Skypu zapojil i generální ředitel sociální sítě Facebook Mark Zuckerberg. Jiný zdroj uvedl, že Facebook vytvoří se Skypem společný podnik.   Diskusi o tomto záměru ale podle dalšího zdroje zahájil také internetový vyhledávač Google. Všechna jednání jsou v počátečním stadiu a není jasné, jakou variantu podniky zvolí.   Facebook by si díky Skypu rozšířil uživatelskou základnu a pomohl by si na zahraničních trzích, kde je Skype rozšířený. Uživatelům, kterých má Facebook půl miliardy, by přibyl důvod zůstat na sociální síti aktivní. Podle analytiků by spojení s Facebookem dávalo větší smysl než s Googlem, který má podobnou službu, Google Voice.   Skype a Google se ke zprávě odmítly vyjádřit, ve Facebooku nebyl nikdo k zastižení, aby věc komentoval. Jde o neveřejné informace a zdroje chtějí zůstat v anonymitě, napsala agentura Reuters.   pok dvd  