 Akcie na pražské burze ve třetím letošním týdnu rostly o 2,1 pct  Praha 21.ledna (ČTK) - Akcie na pražské burze ve třetím letošním týdnu posílily, index PX přidal 2,09 procenta na 1268,2 bodu. Nejvíce posilujícím titulem týdne byly opět akcie AAA Auto, naopak nejvíce oslabovaly akcie technologické společnosti KIT Digital. Vyplývá to z výsledků burzy.    "Týden přinesl poměrně roztěkané obchodování s tím, že celkový součet vychází pro domácí index pozitivně. Dění na globálních trzích se zajímalo o probíhající výsledkovou sezonu v USA," uvedl analytik společnosti Atlantik FT Milan Vaníček. Uplynulý týden byl podle něj velmi slabý na domácí firemní zprávy.   Nejvíce rostoucí společností týdne byla AAA Auto, jejíž akcie stouply za týden o 6,8 procenta na 24,80 Kč. Akcie vytrvale posiluje a další vzpruhou bylo předminulý týden vyjádření majoritního akcionáře o dalším navýšení jeho podílu, řekl Vaníček. Naopak nejvíce klesajícím titulem byl KIT Digital s propadem o 11,5 procenta na 257,10 Kč. U jejích akcií prý nebyly žádné významné zprávy.   "V příštím týdnu očekáváme, že investoři budou nadále sledovat probíhající výsledkovou sezonu v USA. Nesmíme opomenout, že může na trh přijít zpráva ohledně konání čínských vládních agentur na poli monetární restrikce," dodal analytik.   fd mha  