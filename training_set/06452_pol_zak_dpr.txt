 Za atentát ruský tisk kritizuje ostrahu letiště i tajnou službu  --------------------    Ke zpravodajství: FOTO/aktuality; GRAFIKA   --------------------    Moskva 25. ledna (zpravodaj ČTK) - Za pondělní atentát na moskevském letišti Domodědovo, který si vyžádal 35 mrtvých a na 170 zraněných, kritizuje dnešní ruský tisk především ostrahu letiště, která teroristům umožnila proniknout do příletové haly, i tajnou službu FSB, která další teroristický útok v metropoli nedokázala odvrátit. Stopa podle deníků míří k severokavkazským extremistům a nejspíše šlo o mstu za velké lednové protiteroristické operace ruských sil, i když list Izvestija nevyloučil ani odvetu za prosincové nepokoje nacionalistických moskevských fotbalových fanoušků.   "Klid jak v Bagdádu," charakterizoval list Vedomosti situaci v Moskvě, kde se velké teroristické útoky stávají už každým rokem, a upozornil, že následkem může být zpřísnění domácí politiky, omezení občanských svobod a růst xenofobie ve společnosti. "Ale jakékoliv konspirativní teorie ztrácejí smysl. Teroristické útoky se u nás stávají tak často, že se mohou krýt s jakýmikoliv politickým a ekonomickým děním," dodal.   Velké teroristické útoky se odehrály i v New Yorku, Madridu a Londýně, ale následně tajné služby změnily taktiku a velké atentáty už nepřipustily, poznamenal komentátor a připomněl, že jen v Moskvě bylo za deset let spácháno osm velkých útoků s oběťmi na životech, nemluvě ani o situaci na severním Kavkazu, kde se loni počet atentátů v porovnání s předchozím rokem zdvojnásobil. Nepochybně teď budou následovat prohlášení, že pachatelé budou vypátráni a zlikvidováni, a tajné služby začnou hon na podezřelé.   "Ale, ať je to jakkoli nemilé, hlavním ukazatelem kvalitní práce tajných služeb je to, že nejsou teroristické útoky. Ředitel FSB může uvádět jakékoliv počty zmařených atentátů, ale jestli v Moskvě teď každým rokem dochází k velkému teroristickému útoku s množstvím obětí, nemluvě už o výbuších a střelbě na severním Kavkazu, znamená to, že FSB pracuje špatně," napsal list Vedomosti. Dodal, že podle statistik teroristických činů má sice Rusko ještě daleko k Iráku a Afghánistánu, ale míří tímto směrem a zatím se nachází mezi státy jako Thajsko, Kolumbie a Súdán.   Kommersant se pozastavil nad tím, že kontroly příchozích a jejich zavazadel byly na letišti zavedeny až po výbuchu, čili atentátníkovi nic v odpálení bomby nepřekáželo. Přitom nejznámější teroristický útok v ruské dopravě zorganizoval v srpnu 2004 čečenský velitel Šamil Basajev právě přes Domodědovo: sebevražedné atentátnice pak odpálily bomby v letadlech do Soči a Volgogradu a zahynulo 88 lidí. Podle pozůstalých i pondělní atentát svědčí o tom, že odpovědnost za tyto útoky nesla ochrana letiště; soudní spory o tom však dosud pokračují.   Podle deníku se na útok v Moskvě připravovaly tajné služby už od 31. prosince, kdy do povětří vyletěl domek v areálu moskevského sportovního klubu a zahynula žena, která s přítelkyní chystala na pokyn dagestánských velitelů teroristické útoky v metropoli. Během následných protiteroristických operací byl zlikvidován Pachrudin Gadžijev, velitel diverzantů z Kizljaru, kde zorganizoval loni v březnu sebevražedné útoky s 12 oběťmi. Není prý vyloučeno, že do Moskvy se vypravilo několik skupin se sebevražednými atentátníky, z nichž jedna podnikla pondělní akci.   "Dříve organizátoři teroristických útoků dlouho sebevrahy hledali a pak je měsíce připravovali, ale teď jsou na severním Kavkaze fronty sebevrahů, připravených kdekoliv se vyhodit do povětří," řekl listu poslanec Gennadij Gudkov. Příčinu vidí v neefektivnosti úřadů, které se domnívají, že bezpečnost lze posílit zvýšením počtu kontrolních stanovišť a prověrkami dokladů, zatímco hlavní je agenturní práce, která však nefungovala.   msk mik  