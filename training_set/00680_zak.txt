 Dva lupiči maskovaní kuklou přepadli bar v Olomouci  Olomouc 11. ledna (ČTK) - Dva neznámí pachatelé maskovaní kuklou přepadli v pondělí večer bar v Olomouci. Ženě vyhrožovali se zbraní v ruce a žádali peníze. Nakonec z baru uprchli s několika tisícikorunami. Pracovnici se nic nestalo, po lupičích policie pátrá. ČTK to dnes řekla olomoucká policejní mluvčí Marie Štrbáková.   Do baru v Komenského ulici vstoupili dva muži s kuklou na hlavě kolem 20:00. "Žena z obavy o své zdraví a svůj život vydala číšnický flek s penězi a plastový zásobník na mince," uvedla policejní mluvčí.   Podle policistů byl první muž asi 180 centimetrů vysoký, ve věku do 30 let, na hlavě měl červenou kuklu a na sobě červenou zimní bundou. V pravé ruce držel zbraň stříbrné barvy. Druhý muž měl na hlavě kuklu šedé barvy. Policisté žádají případné svědky o pomoc při pátrání.   ftv sap  