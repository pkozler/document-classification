 Ve Valticích rekord v řetězovém přiťuknutí vínem nepřekonali  --------------------    Ke zpravodajství: FOTO/aktuality   --------------------    Valtice (Břeclavsko) 7. května (ČTK) - Návštěvníci Valtických vinných trhů dnes český rekord v řetězovém přiťuknutí moravským vínem nepřekonali. Bylo jich 461, což je o zhruba 70 méně než před dvěma lety, kdy se jich sešlo 532. ČTK to řekl jeden z organizátorů akce Jan Otáhal.   Před dvěma lety Valtickým k rekordu pomohlo to, že se o podobný výkon předtím nikdo nepokusil. V dalších letech chtěli rekord překonávat, ale nedaří se to. Zájem lidí ochabuje. "Dalších pět stovek jich sedělo v jízdárně, ale nepřidali se," uvedl Otáhal. Podle něj se ale organizátoři budou i v dalších letech snažit rekord překonat.   Některým prý mohla vadit i doba, po kterou akce trvá. Lidé se musí v jízdárně seřadit do elipsy. Připíjí si vždy se svým sousedem. Každý přípitek dokumentuje kamera. Letos se připíjelo růžovým vínem, které bylo na výstavě oceněno bronzovou medailí.   Přestože nevyšel rekord, vyšlo pořadatelům počasí. Vysoká byla i návštěvnost. V pátek přišlo přes 2000 lidí, dnes kolem 4000. "Větší návštěvnost ani nechceme. Cílem není, aby se lidé na místě tlačili," dodal Otáhal.   Letos lidé měli příležitost degustovat 832 vzorků od 140 vinařů z Česka, Rakouska a Slovenska, což je o 79 vzorků méně než loni. Šampionem bílých vín letošního ročníku je Ryzlink vlašský pozdní sběr 2010 Vinařství Volařík. Mezi červenými víny vyhrálo Rulandské modré výběr z hroznů 2007 vinaře Ladislava Musila. Nejlepší zahraniční víno měl v soutěži Rakušan Rainer Schuckert. Uspěl se svým Chardonnay ročník 2009.   Ročník 2010 byl co do množství hroznů málo uspokojivý, ale velmi rozmanitý kvalitou vína. Podle organizátorů soutěž potvrdila, že i vína z ročníku 2010 mohou být špičková.   vrn kš  