 Počet HIV pozitivních se v ČR za uplynulé desetiletí trojnásobil  Praha 28. ledna (ČTK) - Počet HIV pozitivních lidí se v Česku za uplynulých deset let ztrojnásobil. V 70 procentech případů se přitom nákaza rozšířila při homosexuálním styku muže s mužem. Vyplynulo to ze statistiky Státního zdravotního ústavu, podle kterého bylo loni zjištěno u Čechů a cizinců s trvalým pobytem v ČR rekordních 180 nových případů HIV/AIDS. V roce 2000 jich ústav znamenal 58, a v Česku tak tehdy žilo celkem 501 HIV pozitivních. Loni to už bylo 1522, z toho 321 lidí onemocnělo AIDS a 169 na tuto nemoc zemřelo.   "Česká republika se stává zemí s nejrychlejším postupem epidemie HIV/AIDS mezi muži majícími sex s muži v Evropě," sdělila dnes ČTK Džamila Stehlíková z Národního programu HIV/AIDS při Státním zdravotním ústavu. Počet nových případů HIV infekce mezi homosexuály a bisexuály se mezi roky 2000 až 2010 zvýšil dokonce pětinásobně, z 27 případů přenosu mezi homosexuály až k loňským 131 případům mezi homo i bisexuály.   Důvodem, proč se infekce v této skupině tak rychle šíří, je podle Stehlíkové rizikové sexuální chování. Rychlému šíření nákazy mezi homosexuály pomáhá i to, že mezi nimi přibývá případů čerstvé syfilis. Projevy syfilis v infekčním stadiu jsou vstupní bránou pro infekci HIV virem, vysvětlila Stehlíková. Nechráněný pohlavní styk je ale příčinou nákazy i mezi heterosexuály.   Přes tři procenta ze všech nových případů nákazy připadlo na uživatele drog. I tak je to o něco více než v předchozím roce, kdy byl přenos prostřednictvím injekčního užívání drog zaznamenán v 2,5 procenta.   Podle odhadů přinejmenším čtvrtina nakažených v ČR o své nemoci neví a přenáší ji dál. Nejčernější statistiky vykazuje Praha, kde je evidováno 723 nakažených. Následuje kraj Středočeský (147) a Jihomoravský (129), nejméně zjištěných infekcí je na Vysočině (16) a v Pardubickém kraji (18).   Na celém světě podle odhadů žije 33,3 milionů HIV pozitivních včetně 2,5 milionu dětí. V roce 2009 se nově nakazilo 2,6 milionu lidí a odhadem 1,8 milionu na AIDS zemřelo.   ktp mkv  