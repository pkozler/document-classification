 Polsko vyzvalo USA k aktivnější podpoře běloruské opozice  Washington 6. ledna (ČTK) - Polsko dnes vyzvalo Spojené státy, aby finančně přispěly na podporu běloruských disidentů, tvrdě pronásledovaných režimem po prosincových prezidentských volbách. Polský velvyslanec ve Washingtonu přirovnal boj běloruské opozice proti autoritářskému prezidentovi Alexandru Lukašenkovi k zápasu polského protitotalitního hnutí Solidarita v 80. letech minulého století.   "Bělorusko dnes potřebuje naši solidaritu," uvedl v prohlášení velvyslanec Robert Kupiecki. "Připomeňme si úlohu, kterou sehrály svobodné instituce Západu v úsilí o návrat svobody do Polska," zdůraznil a dodal, že Varšava přizve Spojené státy k účasti na dárcovské konferenci na pomoc Bělorusku, kterou Polsko svolalo na počátek února.   Prezidentské volby z 19. prosince, po nichž následoval tvrdý útok proti běloruské opozici, v minulých dnech důrazně odsoudila Evropská unie i Spojené státy. Lukašenko ve volbách získal 80 procent hlasů, ale opozice výsledky označila za zmanipulované. Bezprostředně po volbách svolali poražení prezidentští kandidáti do Minska masovou demonstraci, při níž byly zatčeny stovky lidí. Hlavním opozičním politikům nyní hrozí až patnáctileté tresty vězení.   Washington podle náměstka ministra zahraničí Philipa Gordona nyní zvažuje, jak na vývoj v Minsku reagovat. Americké vládní úřady loni věnovaly na podporu demokracie v Bělorusku částku 11 milionů dolarů (208 milionů korun). Polsko zdvojnásobilo částku na podporu demokratických běloruských politiků a nezávislého tisku ze sedmi na 14 milionů dolarů (265 milionů korun).   Podle agentury AP ale Západ nemá jasno v tom, jak může vývoj situace v Bělorusku ovlivnit. "Spojené státy nemají moc nástrojů, jak Lukašenkův režim potrestat," soudí David Kramer z agentury Freedom House. Větší možnosti má podle něj Evropa, která může zavést citelné sankce postihující klíčové figury režimu.   Mezi politiky Evropské unie se již hovoří o tom, že mezi chystanými sankcemi bude zákaz vstupu běloruských politiků včetně Lukašenka do zemí EU.   jas sva  