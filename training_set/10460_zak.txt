 Poláci mohou dostat za vraždu ve V. Meziříčí až výjimečný trest  --------------------    Ke zpravodajství: FOTO/aktuality   --------------------    Jihlava 11. ledna (ČTK) - Dva Poláci, kteří na ubytovně ve Velkém Meziříčí na Žďársku ubili k smrti svého spolupracovníka, mohou být odsouzeni na 15 až 20 let. Hrozí jim i výjimečný trest, protože vražda byla spáchána zvlášť trýznivým způsobem. Osmačtyřicetiletý muž zemřel na rozsáhlá vnitřní krvácení po mnohačetných vnitřních zraněních. Novinářům to dnes řekl vyšetřovatel Pavel Kubiš.   "Muž byl doslova ubitý a ukopaný k smrti. Měl desítky ran po celém těle, pitva odhalila mimo jiné zlomená žebra, prasklá játra, poraněné plíce a ledviny," řekl Kubiš. Soud dnes rozhoduje o vzetí pachatelů do vazby.   Vražda se stala v sobotu v podvečer. Na ubytovně podle vyšetřovatelů většina Poláků už od rána intenzivně popíjela vodku. Motiv vraždy zatím nebyl jednoznačně stanoven. Z vyšetřování vyplynulo, že oběť malé a slabé postavy byla pachateli dlouhodobě šikanována a terorizována. "Pachatelé ve věku 42 a 36 let si ze svého spolubydlícího dělali doslova boxovací pytel, dávali mu najevo, kdo je tam pánem," uvedl Kubiš.     O činu policisté uvědomili polskou ambasádu. Mladší z pachatelů byl už v Česku jednou trestán, o jeho případných kriminálních činech v Polsku zatím policisté nemají informace.   Vražda ve Velkém Meziříčí je letos první na Vysočině. "Loni se jich v kraji stalo osm, všechny se podařilo vyřešit," řekl ČTK náměstek krajského policejního ředitele Tomáš Martinec.   bjr jpt  