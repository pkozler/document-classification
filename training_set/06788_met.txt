 Úslava v Prádle na Plzeňsku dosáhla druhého povodňového stupně  Plzeň 13. ledna (ČTK) - Noční srážky začaly v Plzeňském kraji zvedat hladiny řek. Nejrychleji stoupá zatím Úslava v Prádle na Plzeňsku, která dosáhla už druhého povodňového stupně, je to ale dáno odpouštěním rybníka. Během dne mají srážky pokračovat a očekává se vzestup i na dalších tocích, které by měly dosáhnout druhých a třetích povodňových stupňů, řekli dnes ČTK meteorologové a vodohospodáři.   Úslava v Prádle stoupá výrazněji od půlnoci. Tehdy byla hladina 80 centimetrů, nyní dosáhla už 160 centimetrů. "Je to dáno tím, že se řízeně odpouští Žinkovský rybník, který už byl naplněný," řekl ČTK plzeňský dispečer Povodí Vltavy Jan Bláha.   V regionu platí několik prvních povodňových stupňů, většina z nich se drží celý týden. Byly to dozvuky první vlny oblev a srážek z minulého víkendu. Později zůstaly na řekách kvůli plánovanému odpouštění vody z nádrží, aby v nich vodohospodáři připravili před prostor na zachycení současné vlny srážek. První stupně jsou stále například na Berounce, na Klabavě, na Střele, na Mži, na Úhlavce či na Radbuze. Nově dosáhl prvního stupně také Úterský potok v Trpístech. Během dne budou hladiny dál rychle stoupat, protože sníh, který se v povodí stále ještě drží, už nedokáže vsáknout srážkovou vodu.   Podle Petry Opatrné z plzeňské pobočky Českého hydrometeorologického ústavu spadlo za noc v regionu kolem deseti milimetrů srážek, déšť bude dál pokračovat.   Lada Pešková jpt  