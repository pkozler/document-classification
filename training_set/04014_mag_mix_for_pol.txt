 TV Lifetime chystá film o princi Williamovi a Kate Middletonové  --------------------    Ke zpravodajství: FOTO ve Fotobance  ID foto: P201011160923501, F201011160344201, F201101040214401   --------------------    Londýn/New York 29.ledna (ČTK) - Všeobecný zájem o nadcházející svatbu britského prince Williama s Kate Middletonovou hodlá využít americká televizní stanice Lifetime, která natočí o historii jejich vztahu film. Vysílat ho chce týden před svatbou, která se odehraje 29. dubna v Londýně. Uvedl to server BBC.   Producenti film vidí jako "výkyvy jejich devítiletého vztahu, který komplikovaly tlaky společnosti a královské rodiny". Stanice oznámila, že film bude sledovat příběh páru od chvíle, kdy se oba jako studenti setkali na prestižní skotské Saintandrewské univerzitě.   Lifetime také slíbila, že i jinak uspokojí "intenzivní obecný zájem" o královskou svatbu. Také televizní kanál BBC America ohlásil, že ve dvoudílném programu nadšence pro svatbu přenese z USA do Británie. V něm britská diskžokejka, modelka a moderátorka Cat Deeleyová spolu se čtyřmi fanoušky projde místy v Londýně, která jsou spjata s královskou rodinou.   jup            