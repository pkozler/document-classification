 Tuniský prezident bin Alí přistál v saúdskoarabské Džiddě  --------------------    Ke zpravodajství: FOTO/aktuality   Doplnili jsme potvrzení Saúdské Arábie o přijetí bin Alího.   --------------------    Tunis/Džidda 15. ledna (ČTK) - Tuniský prezident Zín Abidín bin Alí, který kvůli dlouhotrvajícím protestům v pátek opustil Tunisko, v noci na dnešek dorazil do saúdskoarabské Džiddy. Oznámila to televize Al-Arabíja. Původně se spekulovalo, že bin Alí míří do Francie, ale ta ještě v pátek oznámila, že ho na svém území nepřijme.   Saúdskoarabské úřady potvrdily, že bin Alí přicestoval do království i s rodinou dnes časně ráno a že tam po určitou dobu zůstane. "Království naprosto podporuje tuniský národ a doufá, že se Tunisané semknou, aby překonali obtížné období svých dějin," stojí v oficiálním prohlášení Saúdské Arábie k událostem v Tunisku. Tamní agentura SPA oznámil, že rozhodnutí přijmout na svém území bin Alího království učinilo s ohledem na "mimořádné okolnosti" situace v Tunisku.   Al-Džazíra původně hlásila, že bin Alí míří do oblasti Perského zálivu, pravděpodobně do Kataru. V noci se také objevila informace o tuniském letadle, které přistálo na Sardinii, aby dotankovalo palivo. Italské ministerstvo zahraničí oznámilo, že bin Alí na jeho palubě nebyl a že nemá namířeno do Říma.   Agentura AFP upozornila, že by rodina bin Alího mohla směřovat také do kanadského Montrealu, kde už si jedna z jeho dcer se zetěm koupili v roce 2008 dům. Za westmountskou vilu s bazénem prý zaplatili 2,55 milionu dolarů (přes 40 milionů korun). Toto čtvrtá z bin Alíových dcer, která má v příštích týdnech porodit potomka, do Montrealu přicestovala v úterý večer.     Tunisané protestují několik týdnů proti vysoké nezaměstnanosti, korupci, cenzuře tisku a autoritářské vládě. Oficiálně si střety vyžádaly 23 mrtvých, podle očitých svědků a humanitárních organizací může ale skutečná bilance být mnohem tragičtější.   Bin Alí před odjezdem ze země vyhlásil výjimečný stav a slíbil, že do půlroku se budou konat předčasné volby. Podle agentury AFP ale výjimečný stav v noci nebyl všude dodržován, protože obyvatelé Tunisu i jiných měst žádali o armádní intervenci na ochranu před rabujícími gangy. Armáda zveřejnila telefonní číslo, na něž mají občané útoky ohlašovat. Nad městy létaly vrtulníky, z nichž vojsko vyzývalo ke klidu a žádalo občany, aby nevycházeli. Televize oznámila, že armádní jednotky zamířily k tuniské nemocnici, na niž zaútočil gang.   Dva členové tuniské opozice sdělili, že jsou připraveni spolupracovat s premiérem Muhammadem Ghannúším, který převzal bin Alího úřad. Ghannúší chce dnes zahájit konzultace s politickými stranami a osobnostmi. Jednou z nich má být právník Ahmad Nadžíb Šábbí, jehož západní diplomaté označují za jednu z nejvýznamnějších postav opozice. "Prožíváme rozhodující okamžik, kdy se bortí režim. Musí přinést hluboké změny a reformu zákona. Lidé musejí dostat příležitost si vybrat," řekl Šábí ve francouzské televizi.   Dva opoziční představitelé prohlásili, že věří, že se bin Alí k moci nevrátí. "Jsem si jist, že definitivně odjel. Je důležité mít na mysli zájem této země, musí přestat krveprolití," řekl opoziční předák Mustafá bin Džaafar z Demokratického fóra pro práci a svobody.   sva  