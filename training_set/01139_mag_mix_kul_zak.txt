 Bratr herečky z Harryho Pottera musí do vězení za její napadení  --------------------    Ke zpravodajství: FOTO ve Fotobance  ID foto: F201101210193001, F201101210293401, F201011110472501   --------------------    Londýn 21. ledna (ČTK) - Bratra herečky Afshan Azadové, známé z filmů o Harrym Potterovi, poslal dnes britský soud na šest měsíců do vězení za to, že napadl svou sestru, když zjistil, že její přítel není muslim. Informovala o tom agentura Reuters.   Dvaadvacetiletá herečka, která ve filmové sérii ztvárnila Padmu Patilovou, se podle výpovědi před soudem v Manchesteru bála o život při loňské tři hodiny trvající konfrontaci, která začala, když její bratr Ashraf Azad zjistil, že po telefonu mluvila se svým hinduistickým přítelem.   Podle agentury Press Association bratr herečce vyhrožoval zabitím, opakovaně ji udeřil, škrtil ji a tahal za vlasy po bytě. Dnes osmadvacetiletý muž Azadovou napadl při hádce, do které se zapojili i rodiče herečky. Dívka byla prý častována výrazy jako "coura" a "prostitutka". Také jí vyhrožovali, že pokud se nevdá za muslima, zemře.   Herečka soud požádala, aby jejího bratra za mříže neposílal. Soudce Roger Thomas ale muži, který se k útoku přiznal, vyměřil šestiměsíční trest, protože napadení považoval za závažné.   mtw dr  