 Od roku 2015 by se měly státní maturity skládat elektronicky  --------------------    Ke zpravodajství: AUDIO   --------------------    Liberec 17. května (ČTK) - Od roku 2015 by měli studenti skládat státní maturity v elektronické podobě. Budou tak méně náročné na administrativu a také výrazně levnější. Ministr školství Josef Dobeš (VV) to řekl při své dnešní návštěvě u maturit na Gymnáziu F.X. Šaldy v Liberci. Právě náročnou administrativu a s ní spojené náklady ředitelé často kritizují. Dobeš dnes znovu ujistil, že náklady školám uhradí, rozdělí jim deset milionů korun, které ušetřil na svých úřednících.   Testem pro maturity v elektronické podobě budou podle Dobeše srovnávací zkoušky na základních školách, které se budou skládat od začátku na počítačích. Zkoušet je bude už letos na podzim stovka vybraných škol, generálka se pak uskuteční příští rok v červnu. Celoplošně pojedou srovnávací zkoušky v pátých a devátých třídách základních škol od roku 2013. O dva roky později se pak do této podoby překlopí podle Dobeše i státní maturity. "Dřív to nemůžeme udělat, protože naši předchůdci uzavřeli smlouvy s dodavateli na čtyři roky a to tak, že jsou prakticky nevypověditelné," vysvětlil ministr.   Na Šaldově gymnáziu dnes příslib zjednodušení uvítali. "Je to obrovské množství papírů, největší náklady jsou na náplně do tiskáren," poznamenala ředitelka Irena Přádná. Jedna náplň za 6000 korun podle ní nestačila ani na vytištění podkladů pro polovinu maturantů. Jinak je ale se státními maturitami spokojena. "Od začátku jsem tuto myšlenku podporovala," řekla ČTK. Stejně jako její kolegyně by ale uvítala, aby výsledky využívaly vysoké školy v přijímacím řízení. "Mělo by to studenty motivovat, aby si volili obtížnější úroveň maturit," poznamenala.   Gymnázium F. X. Šaldy je nejstarším gymnáziem v Libereckém kraji. Škola nabízí osmileté studium a čtyřleté a mimo to šestileté dvojjazyčné česko-německé. Tam je maturita podstatně náročnější, protože ve dvou předmětech ji studenti skládají v němčině. Většina studentů ze čtyř maturitních tříd si podle Přádné vybrala letos nižší úroveň maturity, protože chtěli mít jistotu. Vysoké školy navíc zatím k výsledkům nepřihlížejí. "Jednáme o tom s vysokými školami, už příští rok by měly přihlížet k výsledkům písemních zkoušek," řekl Dobeš.   K maturitě byli na Šaldově gymnáziu připuštěni všichni studenti a výsledky jsou podle zkušeností z prvních dnů dobré. "Někteří učitelé jazyků si dokonce stěžují, že dříve měli studenti u maturit laťku nastavenou podstatně výš," poznamenala ředitelka. I maturita z češtiny je podle pedagožek snazší, hlavně pro studenty, kteří čtou. Příklady z matematiky ze zkušebních testů zvládli podle nich i studenti sexty.   Státní maturity se připravují 14 let, přišly celkem na 680 milionů korun. Ministr Dobeš spojil s jejich zdárným spuštěním své setrvání ve funkci. V prvním roce se jednotných maturit zúčastní na 99.000 studentů. Skládají zkoušku z češtiny, jako druhý předmět si mohou vybrat mezi matematikou a cizím jazykem. Od příštího roku by se mělo začínat písemnými testy a zkoušky by měly začít už v dubnu. Dobeš také chce, aby za tři roky patřila matematika mezi povinné předměty.   ivc mol  