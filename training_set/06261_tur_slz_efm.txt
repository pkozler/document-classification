 Léčebným lázním M. Lázně vloni vzrostl zisk na 32,6 milionu korun  Mariánské Lázně (Chebsko) 20. května (ČTK) - Léčebné lázně Mariánské Lázně vytvořily vloni zisk 32,6 milionu korun. Proti roku 2009 to byl nárůst asi o 19,1 milionu korun. Přitom výsledek loňského roku ovlivňovalo negativní posílení kurzu koruny vůči euru o 4,3 procenta. To mělo dopad na výši tržeb, neboť společnost dosahuje více než 80 procent tržeb právě v eurech. ČTK to dnes oznámil finanční ředitel firmy Pavel Říha.   Společnost vykázala za rok 2010 tržby 669,2 milionu korun. To bylo téměř na úrovni předchozího roku. I Mariánské Lázně se loni potýkaly s úbytkem hostů. Celkem jich přijelo 35.906, z toho podíl tuzemských hostů byl 22 procent. Meziroční pokles návštěvnosti byl šest procent. Počet pobytových dnů byl 341.415, méně o dvě procenta.   "Počet klientů tuzemských pojišťoven se snížil o devět procent," uvedl ředitel. Na tržbách od zdravotních pojišťoven tak lázně přišly až o devět milionů korun, celkově od nich loni utržily asi 67 milionů korun. Kromě nepříznivého kurzu koruny vůči euru se musela firma vypořádat i s růstem nákladů za energie. Na opravy majetku dala 39 milionů korun, investice byly za 67 milionů korun. "Nejdůležitější akcí byla rekonstrukce domu Vltava a zahájení rekonstrukce budovy Maria SPA," uvedl Říha.   Letos firma čeká pokles zisku i počtu klientů tuzemských pojišťoven. Hospodaření ovlivní posilování koruny vůči euru, legislativní změny ve zdravotnictví a hlavně DPH. "Veškeré zvýšení sazeb DPH se negativně promítá do hospodaření. Loni jsme zaplatili na odvodech DPH státu 46 milionů korun," podotkl ředitel.   Zabránit úbytku hostů se lázně pokusí řadou aktivit. Náročnější klientela bude mít k dispozici apartmány v opraveném domě Maria SPA, jenž je součástí největšího historického lázeňského komplexu v Česku. "Unikátní je zde léčebné oddělení, kde budou procedury z našich přírodních zdrojů - rašeliny, Mariina přírodního plynu CO2 a minerálních pramenů. Jedinečnou procedurou bude suchá uhličitá koupel v Mariině jezírku," dodal Říha.   Další letošní novinkou je nadzemní koridor, který spojuje lázeňský objekt Neapol s komplexem Hvězda a Skalník. Vznikne tak lázeňský resort Hvězda s celkovým počtem 203 pokojů a největším bazénem v Mariánských Lázních. "V srpnu rovněž připravujeme otevření nového Premier Fitness Clubu o celkové rozloze 150 metrů čtverečních," poznamenal ředitel.   vlm mol  