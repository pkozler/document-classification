 Schvalování nové dohody o převozu zemřelých se v Senátu zadrhlo  Praha 5. ledna (ČTK) - Schvalování dohody Rady Evropy o přeshraničním převážení těl zemřelých se v Senátu zadrhlo. Senátoři ze zahraničního výboru neměli námitky proti obsahu dohody, která má zjednodušit pravidla přepravy zesnulých, ale proti formě souhlasu, o který požádala vláda. Podle jejího návrhu by měl Senát souhlasit "se sjednáním" už dojednané dohody, nikoli standardně s přístupem ČR k této dohodě.   Vláda o souhlas se sjednáním požádala Senát na popud ministerstva zahraničí, a to kvůli tomu, že štrasburská dohoda, jejíž text není možné změnit, používá termín "přístup" pouze pro nečlenské státy Rady Evropy. Senátoři se ale ztotožnili s námitkami Jiřího Pospíšila (ODS) a Vladimíra Drymla (ČSSD), že Senát i sněmovna schvalují podle ústavy mezinárodní smlouvy, nikoli jejich sjednání. Ministerstvo zahraničí proto požádali o vysvětlení, se schvalováním dohody chtějí počkat na sněmovnu.   Další senátní výbory - pro zdravotnictví a pro veřejnou správu - se schválením dohody takový problém neměly. Oba přistoupily na vládní výklad a doporučily horní komoře souhlasit se sjednáním dohody. Senát by měl dohodu projednávat koncem ledna.   O přijetí štrasburské dohody požádala členské státy unie Evropská komise v rámci dokumentu o sjednocení formy a obsahu ochrany občanů zemí EU. Česko je zatím smluvní stranou obdobné berlínské dohody, tedy Mezinárodního ujednání o přepravě mrtvol z roku 1937. Nezmění se to ani po přijetí štrasburské dohody evropských zemí, neboť signatáři berlínského ujednání jsou i mimoevropské státy jako Egypt nebo Mexiko, které Češi navštěvují. V zahraničí zemřou každoročně řádově stovky českých občanů.   Štrasburská dohoda z roku 1973 oproti berlínské zavádí jednotný průvodní list a zmírňuje požadavky na rakve s těly přepravovaných zemřelých. Podle štrasburské dohody musí mít dřevěná rakev nejméně dvoucentimetrové stěny, pokud je její vnitřní zinková vrstva pevně zaletovaná. Bude-li dřevěná rakev zinkem jen vyložená, musí mít nejméně třícentimetrové stěny. Berlínská dohoda uvádí, že nejméně třícentimetrová prkna musejí být ještě zajištěná šrouby nejvýše 20 centimetrů od sebe a vyztužená kovovými pruhy.   Pro vystavení průvodního listu vyžaduje berlínská dohoda na rozdíl od štrasburské například i ověřený úmrtní list. Berlínská dohoda je přísnější rovněž v případě, že se převáží tělo člověka, který zemřel na infekční nemoc.   mhm vit  