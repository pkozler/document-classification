 Burza v Káhiře bude v neděli zavřená, v provozu nebudou ani banky  --------------------    Ke zpravodajství: FOTO/aktuality  ID foto: F201101290090601, F201101290089301, P201101290138001, F201101290092501   Aktualizovali jsme, doplnili jsme komentář analytika v 6. odstavci, reakci burzy v Saúdské Arábii ve 3. odstavci, další informace a souvislosti v celém textu.   --------------------    Káhira 29. ledna (ČTK) - Burza cenných papírů v Káhiře bude v neděli uzavřena a v provozu nebudou ani tamní banky. Oznámil to dnes egyptský regulátor finančního trhu. Egypt se zmítá ve vlně protivládních demonstrací za odstoupení prezidenta Husního Mubaraka, nepokoje si zatím vyžádaly desítky mrtvých a stovky zraněných. Od úterý, kdy protesty vypukly, burza v Káhiře oslabila o více než 17 procent.   "Všechny účty jsou v bezpečí, je zde i likvidita," řekl na dotaz agentury Reuters viceguvernér centrální banky Híšám Ramez. "Likvidní jsou i banky a v bezpečí jsou rovněž klientské účty. Všechno je v pořádku, nemáme žádný problém," ujišťoval činitel. Banky budou prý uzavřené zatím z preventivních důvodů, v pondělí možná otevřou.   V Egyptě, stejně jako ve většině arabských zemí, začíná pracovní týden v neděli a končí ve čtvrtek. Volnými dny jsou pátek a sobota. Například v Saúdské Arábii je ale prvním dnem pracovního týdne sobota, takže na tamní burze se dnes obchodovalo. Hlavní index tam dnes oslabil o více než šest procent, což podle analytiků signalizuje, že propad lze čekat i na dalších burzách v regionu.   Egyptská centrální banka sice připustila, že kvůli nepokojům by z Egypta mohl začít odtékat zahraniční kapitál, pokud se tak ale stane, bude to podle ní pouze přechodná záležitost a bude se to týkat převážně takzvaných horkých peněz, tedy spekulativního kapitálu. Centrální banka má ale prý dostatečně vysoké rezervy.   "My jsme připraveni, máme vysoké rezervy," poznamenal Ramez. Egypt měl v devizových rezervách na konci prosince zhruba 36 miliard dolarů (kolem 636 miliard Kč). Centrální banka podle něj od začátku nepokojů nebyla nucena k žádným intervencím na měnovém trhu. Ačkoli centrální banka si problémy nepřipouští, analytici jsou jiného názoru. Kurz egyptské libry vůči dolaru stačil za tři dny klesnout na šestileté minimum.   "Centrální banka se samozřejmě obává, aby vkladatelé nevzali banky útokem. To je velmi významné a ukazuje to, co v příštích dnech očekávají," podotkl ekonom finančního ústavu Banque Saudi Fransi-Crédit Agricole John Sfakianakis. "Země je prakticky paralyzována," dodal.   Hlavní index burzy v Káhiře EGX 30 ve čtvrtek oslabil o 10,5 procenta na 5646,50 bodu, a zaznamenal tak nejhlubší denní propad od října 2008. Pokud se ale vezmou v úvahu i ztráty z předchozích dvou dnů, index už od začátku roku oslabil zhruba o 21 procent.   Z hlediska globálních investorů je Egypt důležitou zemí. Kromě toho, že má velkou a na africké poměry vyspělou ekonomiku, leží na jeho území i Suezský průplav. Přes něj se dostává ropa z Perského zálivu do Evropy a pokud by se potvrdily spekulace, že Egypt nechá kvůli nepokojům průplav zavřít, dopady by patrně byly mnohem větší než dosud. V pátek už například kvůli těmto spekulacím klesaly burzy v Evropě i jinde.   Egypt bývá silně zastoupen v mnoha investičních fondech, které se zaměřují na Afriku a Blízký východ. V portfoliích mají tyto fondy akcie egyptských blue chips, jako je například Orascom Construction Industries a Commerical International Bank. Hodně se přitom na burze angažují egyptští drobní investoři.   spr dp  