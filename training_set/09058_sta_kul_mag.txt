 Nejvyšší stavba světa je 14krát vyšší než Petřínská rozhledna  --------------------    Ke zpravodajství: FOTO ve Fotobance; GRAFIKA  ID foto: P201002080580801   --------------------    Dubaj/Praha 2. ledna (ČTK) - Základní údaje o mrakodrapu Burdž Chalífa, nejvyšší stavbě světa, která byla otevřena před rokem, 4. ledna 2010:     Název: Burdž Chalífa   Původně se věž jmenovala Burdž Dubaj (burdž znamená v arabštině věž), v den otevření se přejmenovala na Burdž Chalífa podle prezidenta Spojených arabských emirátů šajcha Chalífy bin Zajda Nahajána.   Místo: emirát Dubaj, který je součástí federace Spojené arabské emiráty.   Zahájení výstavby: pozemní práce byly zahájeny v září 2004.   Výška: 828 metrů (je 14krát vyšší než Petřínská rozhledna).   Počet pater: 200 (z toho je 49 určeno na kanceláře a zbytek tvoří 1000 bytových komplexů).   Realizátor: realitní firma Emaar Properties.   Hlavní architekt: americký architekt Adrian Smith z chicagské firmy Skidmore, Owings &amp; Merrill.   Stavitel: stavební pobočka jihokorejského konglomerátu Samsung.   Náklady: na samotnou věž dosáhly 1,5 miliardy USD (zhruba 27,4 miliardy Kč).   Technické údaje:   - Základy stavby se nacházejí v hloubce 50 metrů, kam je ukotvilo 192 pilířů.   - Na výstavbu věže se spotřebovalo 330.000 metrů kubických betonu a 39.000 tun oceli.   - Vnější plášť se skládá z reflexního skla, hliníku, a ocelových panelů a trubkovitých žeber.   - Na stavbě se podílelo v období jejího vrcholu 12.000 lidí. Celkem bylo na ní odpracováno 22 milionů "člověkohodin".   - Podlahová plocha činí 334.000 metrů čtverečních.   - V mrakodrapu se nachází 57 výtahů a osm eskalátorů. Na stavbě se podílely i české výtahy pardubické firmy Pega Hoist.   Ostatní:   - Celková výška není jediným rekordem mrakodrapu. Budova má i nejvíce pater, nejvýše položené obydlené patro, bazén, restauraci a fontánu a nejvyšší výtah a také nejvýše položenou vyhlídkovou plošinu, která se nachází na 124. poschodí. Je rovněž nejvyšší stavbou vůbec, když překonala i televizní stožár v Severní Dakotě, který měří necelých 629 metrů.   - Mrakodrap je ústředním prvkem nově budovaného dubajského centra. Tamní projekt přijde na 20 miliard dolarů (351 miliard korun) a jeho součástí je i největší nákupní středisko a také například 30.000 bytů.   - Mrakodrap se v dubnu stal sídlem pětihvězdičkového Armani Hotelu předního italského módního návrháře Giorgia Armaniho.   - Při designu se architekti nechali inspirovat květinou Hymenocallis, jejíž členitý květ připomíná orchidej. Půdorys budovy připomíná rozvinutou korunku tohoto voňavého květu, který se pěstuje hojně nejen v Dubaji, ale také v Indii.   - Vstupenky na věž stojí v přepočtu 518 korun pro dospělého.   rmi  