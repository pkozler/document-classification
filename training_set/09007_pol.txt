 Dvě desítky civilistů zahynuly o víkendu v Afghánistánu  Doplnili jsme informaci o dalších obětech násilí a v souladu s tím upravili titulek a čelo zprávy.   --------------------    Kábul 16. ledna (ČTK) - Životy dvou desítek civilistů si vyžádalo o víkendu nejnovější násilí v Afghánistánu. Šest lidí zabila na jihu země bomba nastražená na kraji silnice, devět lidí přišlo o život při podobné explozi na severu v Baghlánu. Letadla NATO podnikla také nálet na východě země, kde zahynulo zřejmě šest údajných islámských radikálů.   V informaci guvernéra provincie Baghlán se uvádí, že bomba nastražená na silnici dnes vybuchla ve chvíli, kdy kolem projížděl minibus se svatebčany. Všech devět na místě zahynulo, mezi oběťmi je šest žen a dítě. Baghlán patřil ke klidnějším oblastem afghánského severu, ale i tady se v posledních měsících rozmáhá násilí.   Bomba nastražená na silnici zabíjela i v sobotu. V provincii Hílmand zahynulo při její explozi šest civilistů, mezi nimi i jedno dítě, další tři lidé byli zraněni. K tragédii došlo v okrese Sangin, který je častým dějištěm bojů.   Mezinárodní jednotky podnikly nálety proti islámským ozbrojencům v provincii Kunar, kteří podle NATO představovali bezprostřední ohrožení pozemních sil. Mluvčí spojeneckých sil uvedl, že mrtví byli identifikováni jednoznačně jako povstalci. Podle mluvčího provinční správy zahynuly v oblasti i tři děti.   Nedávná série útoků na různých místech země rozptýlila naději, že v zimě se intenzita násilí zmírní. Povstalci si obvykle za cíl vybírají afghánské nebo zahraniční vojáky, ale do jejich palby se často dostávají i civilisté.   Násilí v Afghánistánu je na nejvyšší úrovni od roku 2001, kdy Spojenými státy podporované afghánské síly svrhly vládu radikálního islámského hnutí Taliban. Povstalecké útoky se šíří i do dříve klidných oblastí na severu a západě země.   Podle OSN bylo od loni ledna do října zabito 2412 civilistů a zraněno přes 3800. Oproti předchozímu roku je to nárůst o 20 procent.   Minulý týden sebevražedný útočník zabil 17 lidí, včetně 16 civilistů, a zranil dalších 21. Muž odpálil nálož na vlastním těle ve veřejných lázních ve městě Spínbuldak, na jihu Afghánistánu u pákistánských hranic.   Těžké ztráty zaznamenaly i zahraniční síly rozmístěné v zemi, které na seznamy obětí připsaly více než 700 jmen. Ještě hůř na tom byly afghánské bezpečnostní síly; v roce 2010 bylo podle údajů afghánské vlády zabito 1292 policistů a 821 vojáků.   ko sd  