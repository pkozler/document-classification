 ČOI našla nedostatky takřka u poloviny prodejců obuvi  Praha 20. června (ČTK) - Česká obchodní inspekce (ČOI) při květnových kontrolách zaměřených na prodej obuvi zjistila závady v bezmála polovině obchodů a stánků. Mezi nejčastější prohřešky patřilo špatné informování zákazníků o prodávané obuvi. ČOI v květnu zakázala prodej 5718 kusů obuvi a dalšího kontrolovaného sortimentu. ČTK to dnes sdělila mluvčí ČOI Miloslava Fléglová.   Inspektoři provedli 207 kontrol a porušení předpisů zjistili u 100 prodejců obuvi. Obchodníci například nesplnili povinnost poskytovat informace v českém jazyce, často také chyběly povinné piktogramy či informace o vlastnostech a údržbě nabízené obuvi.   "Absence, popřípadě neúplnost informací, na jejichž základě se spotřebitel rozhoduje o koupi, může mít za následek vyšší procento reklamací plynoucích z nesprávného značení, neúplných informací o užití, popřípadě údržbě výrobků, právě proto, že o nich spotřebitel nebyl řádně informován," upozornila Fléglová.   Nejvíce nedostatků zjistili inspektoři ve stánkovém prodeji a v provozovnách, kde byla obuv prodávána spolu s ostatním zbožím, tedy v obchodech se smíšeným sortimentem. U těchto provozoven činil podíl kontrol se závadami 65 procent.   Naopak nejméně porušení povinností ČOI zaznamenala v prodejnách řetězců specializovaných na prodej obuvi (11 procent) a ve specializovaných prodejnách obuvi (21 procent). Oddělení obuvi v obchodních řetězcích porušila povinnosti ve třetině kontrol.   ČOI při květnových kontrolách prodejcům obuvi uložila 73 pokut v celkové výši 88.100 korun. V ostatních případech inspekce zahájila správní řízení o uložení pokuty.     Výsledky květnové kontrolní akce ČOI zaměřené na prodejce obuvi      Inspektorát  Počet provedených kontrol  Se zjištěním  Zjištění v %     Středočeský a Praha  14  4  28,6 %     Jihočeský a Vysočina  10  2  20 %     Plzeňský a Karlovarský  25  14  56 %     Ústecký a Liberecký  45  16  35,6 %     Královéhradecký a Pardubický  26  13  50 %     Jihomoravský a Zlínský  45  30  66,7 %     Moravskoslezský a Olomoucký  42  21  50 %     Celkem  207  100  48,3 %     Zdroj: ČOI   beh dvd  