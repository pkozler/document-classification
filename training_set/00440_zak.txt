 Soud potvrdil zprošťující verdikt v kauze pokusu o vraždu muže  Praha 11. ledna (ČTK) - Vrchní soud v Praze dnes potvrdil zprošťující rozsudek nad Lenkou Čtvrtníčkovou viněnou z pokusu o vraždu bývalého přítele a organizování loupeže. Odvolací senát zamítl odvolání státního zástupce, a dal tak za pravdu Městskému soudu v Praze, který ženu osvobodil loni v lednu.   Žalobci Čtvrtníčkovou vinili z toho, že expříteli podávala začátkem roku 2002 místo vitamínů léky pro kardiaky, kterými ho chtěla předávkovat a usmrtit. V roce 2001 podle obžaloby organizovala loupežné přepadení bývalého druha. Dnešní rozhodnutí je pravomocné, možné je pouze dovolání k Nejvyššímu soudu.   Prvoinstanční senát ženu obžaloby z pokusu o vraždu zprostil s tím, že trestnost činu zanikla, protože dobrovolně upustila od jeho dokonání. V případě loupežného přepadení soud Čtvrtníčkovou osvobodil pro nedostatek důkazů. Snahu připravit druha o život Čtvrtníčková vždy popírala.   har mkv  