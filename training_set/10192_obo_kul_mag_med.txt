 Česká kina loni zvýšila tržby na rekordních skoro 1,5 miliardy Kč  --------------------    Ke zpravodajství: GRAFIKA; ilustrační FOTO ve Fotobance  ID foto: F201002260369601, F2010022603697   Zprávu jsme upravili a aktualizovali ve 3., 4., 6. a 7. odstavci o nové informace. Doplnili jsme tabulku.   --------------------    Praha 25. ledna (ČTK) - Tuzemská kina v loňském roce vykázala nejvyšší tržby v historii. V jejich pokladnách skončilo bezmála 1,5 miliardy korun, tedy o 246 milionů korun více než v roce 2009. Návštěvnost kin vzrostla z 12,47 milionu diváků v roce 2009 na loňských 13,537 milionu diváků, což je nejlepší výsledek od roku 1993. Na dotaz ČTK to dnes sdělila Unie filmových distributorů.   Tržbám kin loni kromě výrazně vyšší návštěvnosti pomohlo i vstupné, jehož průměrná úroveň se například v prvním pololetí zvýšila meziročně o zhruba 15 korun na 113 korun. Dražší vstupné souvisí zejména se vstupenkami na trojrozměrné filmové trháky, jako je sci-fi film Avatar režiséra Jamese Camerona či Alenka v říši divů od Tima Burtona.   V loňském roce byla divácky nejúspěšnější česká filmová komedie Ženy v pokušení scenáristy a režiséra Jiřího Vejdělka, na kterou do kin přišlo 1,232 milionu diváků. Film loni utržil bezmála 124 milionů korun. Druhý nejnavštěvovanější Avatar v loňském roce vidělo 954.108 lidí a jeho tržby činily 141,2 milionu korun. Třetí místo připadlo kriminálnímu thrilleru režiséra Petra Jákla Kajínek, který loni v kinech vidělo 790.792 lidí a jeho tržby byly 83,5 milionu korun.   Dobře si ve druhé polovině loňského roku vedla také nová tragikomedie režiséra Tomáše Bařiny a scenáristy Michala Viewegha Román pro muže, jejíž tržby činily 52 milionů korun. Diváky do kin lákal i příběh ze 70. let Občanský průkaz režiséra a producenta Ondřeje Trojana, který utržil 34 milionů korun.   Česká kina už předloni navzdory hospodářské krizi vykázala rekordní tržby 1,251 miliardy korun, které kvůli vyššímu vstupnému meziročně vzrostly o 31 milionů korun.   Hlavní podíl na tržbách i návštěvnosti mají v posledních letech multikina, v jejichž pokladnách v roce 2009 při započtení DPH skončilo 87 procent tržeb kin. Bez DPH podíl multikin na celkových tržbách biografů činil 80 procent. Na celkové návštěvnosti se multikina předloni podílela 70 procenty.   Tržby 24 multikin v roce 2009 vzrostly na 1,087 miliardy korun z 1,027 miliardy v roce 2008. Bez DPH činily předloňské tržby multikin 998 milionů korun. Návštěvnost multiplexů se v roce 2009 zvýšila na 8,67 milionu diváků z 8,56 milionu o rok dřív. Loňské statistiky multikin zatím nebyly zveřejněny.     Návštěvnost a tržby kin      Rok  Počet diváků  Tržby v Kč     2010  13,536.869  1,497.321.770     2009  12,469.365  1.251,065.375     2008  12,897.046  1.220,237.088     2007  12,829.513  1.200,004.225     2006  11,508.965  1.043,322.604     2005  9,478.632  854,485.624     2004  12,046.139  1.105,869.640     2003  12,139.638  1.084,009.955     2002  10,692.996  946,005.083     2001  10,363.336  817,681.525     2000  8,718.776  593,019.758     Zdroj: Unie filmových distributorů   beh dvd  