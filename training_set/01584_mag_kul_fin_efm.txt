 E15: Česká spořitelna přestala sponzorovat Rock for People  Praha 4. května (ČTK) - Česká spořitelna (ČS) po čtyřech letech ukončila sponzorování open air festivalu Rock for People, který se koná v červenci v Hradci Králové. Dnes o tom informoval deník E15. Ještě vloni byla spořitelna generálním sponzorem této akce. S dalšími letními festivaly Colours of Ostrava a České hrady má ČS smlouvu jen na letošní rok. Podle deníku spořitelna věnuje na kulturní sponzoring 40 až 60 milionů Kč ročně.   O ukončení spolupráce s festivalem Rock for People se rozhodlo v březnu, podle informací E15 zahájila ČS ústup z této oblasti sponzoringu údajně na popud ředitele Pavla Kysilky.   Zástupci banky své rozhodnutí nechtěli příliš komentovat. "Sponzorskou strategii průběžně vyhodnocujeme, na základě toho od některých projektů můžeme ustoupit a nahradíme je jinými," uvedla mluvčí České spořitelny Klára Gajdůšková. Dodala, že celkový objem prostředků věnovaných na sponzoring banka nekrátí. Společnost sponzoruje také festivaly vážné hudby Pražské jaro a Smetanova Litomyšl.   Organizátor královéhradeckého festivalu Ameba Production má na hledání náhrady za peníze České spořitelny relativně krátkou dobu. Velcí partneři jsou přitom pro festival životně důležití vzhledem k drahému programu. Roční rozpočet Rock for People se odhaduje na 40 až 50 milionů korun. Letos festival přivítá na 140 kapel, 20 dýdžejů a dvě desítky divadelních souborů. Vystoupí zde například zahraniční skupiny Pendulum, My Chemical Romance, Sum 41, Primus nebo White Lies.   vit  