 Zmizelé povolenky budou nalezeny, řekl šéf OTE  Rozšířili jsme o stanovisko Evropské komise a podrobnosti v posledních čtyřech odstavcích.   --------------------    Praha/Brusel 21. ledna (ČTK) - Emisní povolenky, které tento týden zmizely z českého registru povolenek, budou nalezeny a správce registru se pokusí vrátit je jejich majitelům. ČTK to dnes sdělil Jiří Šťastný, generální ředitel státní společnosti OTE, která registr provozuje. Za jak dlouho bude situace napravena, však nelze podle něj zatím odhadnout. Stejně tak není zatím možné vyčíslit škody, které manipulace s povolenkami mohly způsobit.   Z účtů několika obchodníků v registru zmizelo celkem 1,3 milionu emisních povolenek. Celkem registr ročně vypořádá kolem 80 milionů povolenek. V registru je vedeno kolem 600 účtů.   Podle Šťastného dokončil OTE šetření neoprávněných manipulací s účty v registru. "Už známe cestu, kudy se do systému někomu podařilo proniknout," řekl. "Teď nás zajímá dohledat povolenky na účtech evropských správců registrů, což jsme ve spolupráci s agenturou, která to v Evropě zastřešuje, zahájili," dodal.   Manipulace s účty mají patrně na svědomí počítačoví hackeři, kvůli kterým uzavřely své registry také další evropské země. Ve středu zjistil český registr zmizení 470.000 emisních povolenek z účtu obchodníka Blackstone Global Venture. Postiženo bylo také několik dalších společností. Každá povolenka opravňující k vypuštění tuny oxidu uhličitého má hodnotu zhruba 15 eur (přes 360 korun).   Šťastný upozornil, že povolenky jsou virtuální a zanechávají za sebou digitální stopu v evropském systému emisního obchodování. "Ty povolenky se nemohly ztratit... najdou se," podotkl.   Český registr emisních povolenek zřejmě zůstane uzavřen několik týdnů. Přesný termín otevření není možné v současnosti stanovit. "Otevření si musí každý správce národních registrů připravit sám u sebe. Pak musí požádat centrální evropskou agenturu, aby ověřila, zda je to bezpečné. V okamžiku, kdy Evropa bude mít od všech národních správců jistotu, že je jejich systém bezpečný, tak to otevře," dodal ředitel OTE.   Po zprávě o manipulacích s účty emisních obchodníků v Česku tento týden své národní registry uzavřely Řecko, Estonsko a Polsko a o den dříve už byl kvůli útoků hackerů uzavřen rakouský registr. Evropská komise dočasně uzavřela ve středu některé transakce na evropském trhu s povolenkami ETS a uzavřen byl i francouzský trh BlueNext.   Komise dnes uvedla, že zatím stále není zcela jasné, kolik povolenek přesně bylo v EU zcizeno, neboť z některých zemích Brusel nemá dostatek potvrzených informací. Komise odhadla, že jde o přibližně dva miliony kusů, což představuje méně než 0,02 procenta veškerých povolenek, které jsou v oběhu.   Komise také podotkla, že dočasná omezení pro transakce v ETS se týkají pouze promptního trhu, který například loni představoval jen méně než pětinu veškerých obchodů.   Obchody budou podle Bruselu obnoveny poté, co až budou naplněna zatím blíže nespecifikovaná kritéria, na nichž se komise hodlá dohodnout s členskými státy.   lko vju pkt jw  