 Zoo Brno zajistila tygřici Satu nápadníka; již pátého v pořadí  --------------------    Ke zpravodajství: FOTO ve Fotobance  ID foto:  F200905220040901 ,  F200905220041101    --------------------    Brno 20. května (ČTK) - Chovatelé zajistili tygřici sumaterské Satu z brněnské zoo nápadníka. Stane se jejím pátým partnerem v pořadí. Dosud jí vztahy nevycházely. Ze žádného nevzešlo mládě. Jednoho tygra zahubila, druhý o ni neměl zájem, třetímu se také nedařilo a čtvrtý je nezkušený. Změna by měla nastat získáním tygra ze zoo v portugalském Lisabonu, odkud bude do dvou měsíců přepraven do Brna, řekl dnes ČTK ředitel zahrady Martin Hovorka.   "Nový tygr je sice mladý, má ale již potomky. Pro Satu znamená poslední šancí. Pokud se ani v tomto případě nedočkáme změny v jejím chování, budeme ji muset vyměnit. Pevně doufáme, že tento tygr bude už skutečně ten pravý," zdůraznil ředitel.   Tygřice je podle chovatelů v dobré kondici a nic jí nebrání v tom, aby se stala matkou. Před lety se s ní pokusil pářit tygr Dick. Satu mu ale zpřelámala pažní kost a samec následně uhynul. Druhým partnerem Satu se stal Dickův bratr Kampar. Se Satu se ale odmítl pářit. Když uhynul, veterináři mu odebrali sperma pro případné umělé oplodnění. S tím ale zatím vyčkávají.   Neuspěl ani Kamparův náhradník Dustin. Chovatelé proto předloni přivezli pro Satu samce Dua ze zoo v maďarském Veszprému. Ukázalo se ale, že je příliš mladý a nezkušený.   Pavilon Tygří skály je jednou z největších atrakcí brněnské zoo. Jeho vybudování stálo před lety zhruba 20 milionů korun. Je tvořen umělými skalami, v expozici je i nádrž s vodou. Návštěvníky dělí od tygrů jen sklo. Šelmy lze pozorovat i při posezení v restauraci U Tygra, která je součástí zoo.   Vladimír Klepáč mol  