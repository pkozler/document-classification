 Strážce mravů Guth-Jarkovský stále inspiruje znalce etikety  --------------------    Ke zpravodajství: AUDIO; FOTO ve Fotobance  ID foto: FO01149881, FO01354255, FO00114632   --------------------    Praha 21. ledna (ČTK) - Jako průkopník společenských norem je vnímán pedagog, spisovatel a zakladatel Českého olympijského výboru Jiří Stanislav Guth-Jarkovský, který se narodil před 150 lety. Jeho slavný "katechismus" již sice není aktuální čtení, avšak pro znalce etikety je stále zdrojem jistého obdivu a inspirace.   "Hlavní je, že položil základy společenského chování. Byl to ve své době neocenitelný počin," řekl ČTK odborník na etiketu Ladislav Špaček. Upozornil, že odkaz tohoto učence je významný už kvůli jeho práci ceremoniáře na Pražském hradě. "Šlechtické normy, které tady byly před vznikem republiky, byly velmi pevné. Se vznikem republiky ovšem přestaly formovat hierarchii lidské společnosti a bylo zapotřebí jiných norem, které by vycházely z přirozeného vztahu mezi lidmi. V této souvislosti vykonal obrovskou práci," zdůraznil.   Záslužné jsou i jeho poznatky ze společenských poměrů. "Z etikety činí nikoli soubor pravidel, ale životní styl, tedy tendenci k ohleduplnosti, vzájemné empatii a respektování druhého člověka. Definoval základy společenského chování a rozpracoval to do detailních záležitostí," uvedl Špaček. Dodal nicméně, že jde o "legendu, která už patří do historie".   "Etiketa je společenská disciplína a odráží vývoj společnosti. Zhruba za sto let od doby, kdy vycházelo dílo Gutha-Jarkovského, se společnost podstatně změnila," uvedl autor mnoha současných knih o pravidlech společenského chování.   Stále platné jsou v podstatě regule, kterými se řídí protokol kanceláře prezidenta republiky. "Modifikovalo se to jen velmi nepatrně," řekl Špaček, který působil na Pražském hradě jako mluvčí prezidenta Václava Havla. Také sám prý z prací Gutha-Jarkovského čerpal. "Znal jsem ho a četl jeho díla. Byl jsem vždy pohnut tím, že se pohybuji ve stejných prostorách jako Guth-Jarkovský. Jeho odkaz při ceremoniálech mě vždy hluboce dojímal," uvedl. Dodal však, že značná část poučení je zastaralá. "Pro dnešek už není autoritou, kterou býval," míní.   Ve svém Společenském katechismu Guth-Jarkovský podává pravidla a normy chování ve všech oblastech veřejného života. Klade důraz na slušnost, skromnost či vzájemnou úctu. Z těchto poznatků se podle Špačka může s klidem čerpat i dnes. "Je to například úcta k ženě, kterou si vedeme po pravici, vztah dětí a rodičů či pravidla stolování. Platí rovněž základní věci, jako je podávání rukou, představování i konverzace," uvedl.   Některá doporučení a zdvořilostní fráze z "katechismu" ovšem působí spíš úsměvně. Těžko by se současný Pražan řídil poučením, že člověk, který dobíhá tramvaj, "je pošetilý". Také rada, jak široký pruh látky má mít správný gentleman ovázaný kolem cylindru, je dnes mužům k ničemu. "Lidé se chovají méně formálně a roli hraje i ženská emancipace nebo obchodní zvyklosti. Tradiční společenská pravidla ale platí u svateb, pohřbů, při uzavírání předmanželských smluv nebo při velkých společenských akcích, vernisážích a premiérách," řekl ČTK expert na společenské chování Václav Soldát.   Z norem, které jsou stále aktuální, je podle něj "prostá lidská zdvořilost". "Je to v tom, že se lidé dokážou slušně pozdravit, usmát se a dát najevo, že se rádi vidí. Pravidla, která určují, kdy a kdo se má objevit po pravé nebo levé ruce, kdo komu dává přednost, se už ale nevnímají příliš rigorózně," uvedl.   Pravidla slušného chování sepsal Guth-Jarkovský, jehož první československý prezident Tomáš Garrigue Masaryk nazýval "strážcem blahomravu", už před první světovou válkou. "Je to východisko pro soudobou etiketu. On ale vycházel z francouzských a rakouských vzorů a vytvořil jen soubor pravidel tehdejší společnosti," tvrdí Soldát.   Přesto, že byl Guth-Jarkovský zakladatelem republikánského diplomatického protokolu či audienčního řádu, s Masarykem měl prý spory. "Prezident si přál, aby protokol byl ještě demokratičtější. Díky svým francouzským vazbám se však Guth-Jarkovský v tomto ohledu nesnažil být moc revoluční. Do jisté míry asi dělal dobře," soudí Špaček. "Byl zakladatelem toho, co lidé považují za dobré mravy nebo společenské chování a k čemu se vracejí. Uvědomují si, že bez toho neuspějí v profesi, společenském i v osobním životě," zdůraznil.   Alexandra Malachovská kš  