 Pražská burza přidala čtvrt procenta, dařilo se bankám  Praha 13. ledna (ČTK) - Akcie na pražské burze dnes převážně oslabovaly, hlavní index ale díky růstu obou bank posílil o 0,23 procenta na 1247,0 bodu. Vyplývá to z výsledků burzy. Úspěšnější dnes byla Komerční banka, připsala si 1,22 procenta na 4494 korun. Erste Bank posílila o 0,87 procenta na 857 korun.   S mírným ziskem dnešní seanci zakončil i operátor Telefónica 02, připsal si čtvrt procenta na 394 korun.     Finanční tituly dnes podle Josefa Němého z Komerční banky rozšiřují středeční zisky poté, co relativně úspěšně dopadla také aukce španělských státních dluhopisů. "Na pražské burze vidíme podobný obrázek jako v západní Evropě - banky posilují a většina ostatních titulů klesá. Cenové výkyvy ovšem nejsou nijak výrazné," uvedl analytik.   Největší ztrátu dnes měla mediální CETV, ztratila 3,29 procenta na 364,60 Kč. V zámoří se titul podle makléře Patria Finance Josefa Kohouta aktuálně obchoduje v přepočtu u 360 Kč.   Těžební NWR dnes částečně korigovala předchozí zisky a odepsala 1,58 procenta na 299,70 Kč. ČEZ stagnoval kolem 835 korun.         Aktivita na trhu byla mírně nad průměrem, když celkový objem obchodů dosáhl 1,5 miliardy korun. Hlavní objem obchodů se soustředil na akcie společnosti ČEZ.   kri mha  