 Helsinský výbor kritizuje policii za vyšetřování napadení Cakla  V 6. odstavci jsme doplnili stanovisko ministerstva vnitra   --------------------    Litvínov 6. ledna (ČTK) - Český helsinský výbor kritizuje postup vyšetřování případu napadení aktivisty Ondřeje Cakla extremisty během pochodu příznivců Dělnické strany Litvínovem 17. listopadu 2008. Ve stanovisku, které dnes ČTK zaslala Monika Budžová, výbor případ označil za naprosté selhání orgánů činných v trestní řízení. Mostecký soud ve středu zatím nepravomocně zprostil obžaloby Martina Loskota, který byl z útoku obžalovaný. Podle soudce se sice na místě nacházel, ale nelze prokázat, že by byl s napadeným v kontaktu.   Cakl z občanského sdružení Tolerance, které se zabývá monitorováním neonacistické scény v Česku, na kameru natáčel pochod mířící k sídlišti Janov. U soudu vypověděl, že ho nejdříve někdo zezadu odhodil na zem, pak do něho několik lidí kopalo a nakonec po něm někdo hodil kámen.   Policie z útoku obvinila dva muže, Loskota a Františka Brávka, který před soudem stane ve čtvrtek příštího týdne. Soudce osvobození Loskota odůvodnil tím, že Cakl Loskota jako útočníka neidentifikoval. Bylo třeba vycházet ze záznamu a fotografií, které získal. Na nich ale nebylo vidět, že by právě Loskot Cakla bil nebo kopal.   Osvobozující rozsudek helsinský výbor přičítá hlavně špatné práci policie. "Postup Policie ČR nelze považovat za nic jiného, než za naprosté fiasko, zcela popírající roli policie v demokratickém právním státě a její povinnosti v trestním řízení. Za zcela nepřijatelnou je nutno považovat též tu skutečnost, že nikdo z odpovědných policistů či policejních funkcionářů nepřevzal za takový lapsus odpovědnost, ani k ní nebyl hnán svými nadřízenými," tvrdí. Výbor proto vyzval ministra vnitra, aby dodatečně inicioval šetření a zjistil, kdo je za nekompetenci při vyšetřování těchto násilností odpovědný a vůči odpovědným osobám přijal vhodná personální či jiná opatření.   Krajská mluvčí policie Jarmila Hrubešová v reakci na stanovisko výboru uvedla, že věc byla prošetřena příslušnými pracovišti policejního prezidia. Žádné zásadní pochybení prý policii nebylo vytknuto. "Výhrady, že v této věci nebyl nikdo odsouzen, jsou spojené pouze s tím, že kvůli rozsahu celé akce neměla Policie ČR faktickou možnost dokumentovat trestnou činnost jednotlivých osob," uvedla.   Mluvčí ministerstva vnitra Hana Malá uvedla, že podle informací, které ministerstvo má, policie postupovala správně, o čemž prý svědčí i podaná obžaloba. Dodala, že ministr nemůže zasahovat do vyšetřování případů. Podle ní se má helsinský výbor v případě, že má podezření na nedostatečný postup policie či spáchání nějakého trestného činu policisty, obrátit na odbor vnitřní kontroly Policejního prezidia či policejní inspekci.   Pochodu se v listopadu 2008 účastnilo asi 500 příznivců krajní pravice, kteří se snažili projít do sídliště Janov obývaného převážně Romy a dostali se do střetu s policisty. Hromadná bitka, kterou policie dokázala vyřešit až za dvě hodiny, nakonec přinesla 14 zraněných. Policie tehdy nasadila do akce okolo 1000 mužů.   Český helsinský výbor je nevládní neziskovou organizací. Monitoruje stav lidských práv v ČR a pravidelně vypracovává na toto téma zprávy.   vlu jpt  