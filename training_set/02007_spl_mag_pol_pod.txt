 Nadšenci v H. Králové připomenou britská speciální komanda  --------------------    Ke zpravodajství: FOTO ve Fotobance  ID foto:  FO00522721 ,  FO00522719 ,  FO00524898    --------------------    Hradec Králové 2. května (ČTK) - Působení britských speciálních jednotek ve druhé světové válce letos připomenou vyznavači vojenské historie při akci Bailey Bridge, která se uskuteční 21. května v Hradci Králové. Předvedou ukázky záškodnické akce v týlu nepřítele, osvobozování zajatců či zajímání velitelů nepřátelských jednotek. ČTK o tom dnes informoval Radek Balcárek z hradecké městské gardy, která ukázku připravuje.   "Na akci přijedou více než dvě stovky příznivců z České republiky, Slovenska a Holandska v dobových uniformách, aby veřejnosti připomněli události z konce války v dynamické ukázce," uvedl Balcárek. Přímo do bitevní ukázky se v okolí mostu zapojí také historická vojenská technika, k vidění bude například unikátní sestava německých průzkumných vozidel řady Sd.Kfz 222, Sd.Kfz 223 a Sd.Kfz 247 či obrněné vozy M8 Greyhound a další.   Kolona historické techniky projede 21. května dopoledne městem, od 10:00 budou vozy vystavené na Velkém náměstí, vlastní bitevní ukázka se uskuteční ve 14:00. Pořadatelé upozorňují, že kvůli ukázce bude od 13:00 do 16:00 pro veřejnost uzavřený most přes Orlici v Malšovicích. Více informací o akci mohou lidé získat na  www.gardahk.cz .   V okolí mostu v Malšovicích milovníci historie pořádají podobné akce již několik let, například loni předvedli ukázky bojů o Gótskou linii v Itálii z roku 1945. Stovky diváků mohly obdivovat například unikátní německý stíhač tanků Jagdpanzer Hetzer, který zapůjčil Vojenský historický ústav v Praze. Akce se tradičně koná u mostu Bailey Bridge, který byl postaven v rámci poválečné pomoci UNRA a přesně odpovídá architektuře mostů z poloviny minulého století.   sja kš  