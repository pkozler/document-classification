 Vizitka pravděpodobného policejního prezidenta Petra Lessyho  Praha 19. ledna (ČTK) - Vizitka Petra Lessyho, kterého komise ministerstva vnitra vybrala jako vhodného kandidáta na funkci policejního prezidenta:     Petr Lessy (46) - dosud náměstek ředitele Krajského ředitelství policie Jihomoravského kraje pro vnější službu. Do vnější služby spadají uniformovaní policisté; řeší přestupky a též méně závažné trestné činy. Od letošního roku patří do jeho resortu i bývalé oblastní ředitelství cizinecké policie v Brně.   Narodil se 18. srpna 1964 v Prostějově. Vystudoval práva na policejní akademii (má titul Mgr. a dosáhl hodnosti plukovníka). V minulosti byl například vedoucím územního odboru vnější služby policie ve Frýdku-Místku, náměstkem pro uniformovanou policii severomoravské policejní správy nebo šéfem severomoravské pořádkové policie. Velel řadě zásahů proti extremistům nebo fotbalovým chuligánům na severu Moravy. Podle médií patřil od počátku mezi favority ministra vnitra Radka Johna (VV) na funkci policejního prezidenta.   tom pvl mkv  