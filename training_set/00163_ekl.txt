 Průměrný Čech loni vytřídil 36,6 kilogramu odpadu  Praha 19. května (ČTK) - Průměrný Čech loni vytřídil 36,6 kilogramu papíru, plastů, skla a nápojových kartonů. ČTK o tom informovala firma EKO-KOM, která zajišťuje třídění odpadu v celém Česku. Celková míra recyklace obalů se tak v Česku za loňský rok zvýšila o více než šest procent. Zatímco v roce 2009 systém EKO-KOM zajistil využití a recyklaci pro skoro 565.600 tun obalových odpadů, v minulém roce již pro více než 603.000 tun.   Díky třídění odpadů se loni ušetřilo tolik oxidu uhličitého (CO2), kolik vyprodukuje deset procent aut v ČR za rok provozu. Tříděním a recyklací odpadů se podařilo v roce 2010 snížit produkci skleníkových plynů o 954.579 tun CO2 a uspořit tolik energie, kolik v průměru spotřebuje za rok 260.000 domácností. Lze to přirovnat ke všem domácnostem jednoho kraje, uvedla firma na základě takzvané LCA analýzy, která posuzuje všechny fáze životního cyklu odpadu a jeho vliv na životní prostředí.   vrk pba  