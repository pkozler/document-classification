 Archeoskanzen v Modré přiblíží historii pěstování a výroby vína  --------------------    Ke zpravodajství: FOTO ve Fotobance  ID foto:  P200812200232801    --------------------    Modrá (Uherskohradišťsko) 6. května (ČTK) - Archeoskanzen v Modré chystá na sobotu 14. května třetí ročník akce zaměřené na historii vinařství, která je tentokráte nazvána Za vínem cestami Cyrila a Metoděje. Cílem akce je představení historie révy vinné od úplných začátků jejího využívání, přes mapování různých období jejího vývoje, až po rozmach a rozšiřování na naše území, řekl dnes ČTK správce archeoskanzenu Lubomír Sláma.   Skanzen spolupracuje s historiky i se zkušenými vinaři a odborníky z regionu. "V několika tematických celcích chceme révu představit nejen teoreticky, ale ve spojení s ochutnávkou vína starých odrůd i prakticky. Akce je zaměřena na prezentaci výhradně starých, známých a dochovaných odrůd révy," poznamenal Sláma s tím, že smyslem ochutnávky není vína hodnotit a bodovat, ale představit je návštěvníkům. Pořadatelé nabídnou k degustaci zahraniční vína starých odrůd a pro srovnání jim příbuzná vína od moravských vinařů.   Program je rozdělený na dvě části. První období s názvem Víno jako liturgický nápoj šířený věrozvěsty po období christianizace po velké části Evropy představí révu v začátcích pěstování a zaměří se na vína z Kavkazu, Krymu, východního Středomoří a jihovýchodní Evropy. Druhé období zahrne révu v období největšího rozvoje vinařství na střední a jižní Moravě a představí vína z Itálie, Rakouska, Slovenska a Moravy.   "Celým odpoledním programem budou provázet kostýmovaní účinkující a obsluha. Vystoupí zde mužské pěvecké sbory, folklórní soubory a cimbálové muziky, k vidění bude spousta dalších zajímavostí," dodal Sláma.   Archeoskanzen v Modré byl otevřen v roce 2004. Vznikl v místě, kde v osmém a devátém století stálo velkomoravské opevněné sídliště. Na pěti hektarech je přes 20 objektů, které jsou postaveny dobovými technologiemi. Konstrukce jsou z dubového dřeva nebo z kamene. Skanzen již od svého vzniku hostí kulturní a společenské akce, ročně sem zavítá kolem 50.000 návštěvníků.   Jan Vondrášek dr  