 Školští odboráři se sjeli do Prahy, budou volit nového předsedu  Praha 5. května (ČTK) - Školští odboráři se sjeli do Prahy, na programu třídenního sjezdu je hlavně volba nového předsedy. Řešit se bude také aktuální situace ve školství, odboráře trápí hlavně platy učitelů a nepedagogických pracovníků škol.   Odboráři si budou volit svého hlavního představitele v pátek, na kandidátce je vedle stávajícího předsedy Českomoravského odborového svazu školství Františka Dobšíka také šéfka znojemských odborů Růžena Šalomonová. Zástupci odborových svazů budou volit také místopředsedu, o funkci se uchází současná místopředsedkyně Markéta Vondráčková.   Na akci ale budou odboráři řešit také aktuální problémy ve školství, nelíbí se jim zejména platy učitelů a dalších zaměstnanců škol. Oficiální informace z ministerstva školství o výši platů se totiž podle odborů dost liší od toho, kolik kantoři opravdu berou. Zorganizovali proto rychlé šetření mezi kantory, na základě výsledků pak chtějí dále jednat s ministerstvem.   Odboráři také v nedávné době protestovali proti poklesu platů kuchařek, školníků a dalších nepedagogů, kterým od ledna klesl plat stejně jako ostatním státním zaměstnancům o deset procent. Nelíbí se jim ani nové platové tabulky, podle nichž bere nastupující učitelka často více peněz než zkušená pedagožka bez vysoké školy.   S obavami očekávají školští odboráři také plánované zvýšení DPH z deseti na 14 procent od roku 2012. Není totiž jasné, jak by se toto navýšení odrazilo v rozpočtu na školní pomůcky a ve výdajích na provoz škol.   kli mal  