 Stát loni získal z DPH a dalších sdílených daní víc peněz  Praha 26. ledna (ČTK) - Finanční úřady loni vybraly na dani z přidané hodnoty (DPH) přes 269,5 miliardy korun, což je ve srovnání s rokem 2009 nárůst o necelých 16 miliard korun. Větší výnos ve srovnání s loňskem zaznamenaly finanční úřady i u ostatních sdílených daní, například daně z příjmu právnických osob. Vyplývá to z aktuálních dat České daňové správy. Sazby DPH loni stouply o jeden procentní bod na deset a 20 procent.   Část výnosu ze sdílených daní putuje nejen do státního rozpočtu, ale i do pokladen měst a krajů. Na dani z příjmu firem stát vybral loni 123,9 miliardy korun, zatímco předloni to bylo 119,6 miliardy korun.   Podle zákona o rozpočtovém určení daní se rozděluje krajům 8,92 procenta a obcím 21,4 procenta z celostátního hrubého výnosu sdílených daní. Těmi jsou daň z přidané hodnoty (DPH), daň z příjmů fyzických osob ze závislé činnosti a funkčních požitků, daň z příjmů fyzických osob vybíraná srážkou podle zvláštní sazby, daň z příjmů fyzických osob a daň z příjmů právnických osob. Daň z nemovitosti je pak 100procentním příjmem obce.   Základem pro výpočet nároku obce nebo kraje je 100 procent celostátního hrubého výnosu. Výjimkou je daň z příjmu fyzických osob z podnikání, kde je základem 60 procent z celkového výnosu. U daně z příjmů právnických osob je pak základ snížen o daň, kdy je poplatníkem sama obec nebo kraj.   Samotný státní rozpočet získal na DPH podle údajů ministerstva financí za loňský rok 187,8 miliardy korun, meziročně o 11 miliard více. Z daně z příjmu právnických osob činily příjmy státního rozpočtu 86,3 miliardy korun, meziročně o tři miliardy více. Inkaso daní z příjmů fyzických osob stouplo o necelé dvě miliardy korun na 87,5 miliardy.   Vláda premiéra Petra Nečase v současnosti uvažuje kvůli pokrytí nákladů spojeným s důchodovou reformou sjednotit sazby DPH na 19 procentech. Podle odhadů analytiků by tak mohl rozpočet získat navíc 50 až 60 miliard korun. Peníze by přitom měly být využity na nahrazení výpadku příjmů ze sociálního pojištění.      Průběh celostátního inkasa DPH a daně z příjmu právnických osob (DPPO) v roce 2010 (v mld. Kč)      DPH  DPPO     inkaso k 31.12. 2009  253,612  119,601     inkaso k 1.2.2010  41,278  1,013     inkaso k 1.3.2010  43,137  2,053     inkaso k 3.5.2010  98,357  30,382     inkaso k 1.7.2010  127,104  80,830     inkaso k 15.7.2010  122,720  79,594     inkaso k 1.10. 2010  197,826  98,751     inkaso k 31.12. 2010  269,547  123,858     Zdroj: Česká daňová správa   Aleš Sosnovský dvd  