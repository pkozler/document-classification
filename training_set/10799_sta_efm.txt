 Developer Orco má nového ředitele pro rozvoj obchodu a tajemníka  Praha 23. května (ČTK) - Novou pozici ředitele pro rozvoj obchodu developerské společnosti Orco obsadil Gabriel Lahyani (49), generálním tajemníkem skupiny se stal Jacques Bonnafont (57). Oznámila to dnes firma.   Lahyani v posledních letech pracoval jako výkonný ředitel v jedné ze stavebních firem na Blízkém východě. V Orku bude mít na starosti také největší projekty firmy, mezi které patří zástavba území kolem bývalého nádraží v Praze-Bubnech a výškového bytového domu Zlota 44 ve Varšavě. Bonnafont přišel do Orka z pozice finančního ředitele francouzské realitní společnosti ANF Immobilier.   Orco patří mezi přední developerské společnosti ve střední Evropě, hlavní oblast působení firmy je v Česku. Její akcie se mimo jiné obchodují na pražské burze.   Firma se v posledních letech potýkala s vysokým zadlužením. Kvůli dluhům se firma nacházela přes rok v režimu soudní ochrany před věřiteli. Loni v květnu ale obchodní soud v Paříži schválil obchodní plán Orka, který zahrnuje splacení dluhu firmy do roku 2020.      Orco v loňském roce vytvořilo zisk 233,4 milionu eur (asi 5,7 miliardy korun). Předloni firma vykázala ztrátu 250 milionů eur.   dnv vju  