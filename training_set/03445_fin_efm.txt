 Fio banka chce letos získat 50.000 nových klientů  --------------------    Ke zpravodajství: FOTO/aktuality   --------------------    Praha 19. ledna (ČTK) - Fio banka chce letos získat v Česku nejméně 50.000 nových klientů. V současnosti jich má zhruba 80.000. Plánuje také rozšíření bankovní sítě. Na tiskové konferenci banky to dnes řekl její mluvčí Ján Franek. Finanční skupina Fio získala v květnu 2010 od ČNB bankovní licenci a stala se tak další bankou působící na českém trhu.   Fio banka získala v roce 2010 kolem 22.000 nových bankovních klientů a 8000 klientů-investorů. "S našimi cíly je to relativně malé číslo, ale doufáme, že je to jen začátek," řekl mluvčí banky. Fio banka chce přetahovat hlavně klienty velkým bankám. "Naším typickým cílem je klient České spořitelny, Komerční banky a tak podobně. Citlivost lidí na bankovní poplatky roste, a to nám hraje do karet," poznamenal Franek.   Vklady klientů u banky se pohybují kolem osmi miliard korun, bilanční suma činí asi devět miliard. Během letošního roku chce banka podle Franeka zvýšit bilanční sumu asi o 50 procent.   V současnosti má Fio banka v Česku 57 poboček, síť chce dále rozšiřovat. Dlouhodobým záměrem peněžního ústavu je otevření poboček v dalších bývalých okresních městech a zvýšit počet poboček v největších městech.   V oblasti investic na zahraničních trzích, konkrétně v USA, Fio banka nově uzavřela smlouvu se společností Pershing, která je dceřinou firmou amerického peněžního ústavu Bank of New York Mellon. Pershing bude pro Fio banku poskytovat služby jako obchodník a depozitář.   Fio, burzovní společnost změnila loni po získání bankovní licence název na Fio banku. Součástí skupiny Fio, kterou vlastní tuzemští podnikatelé Romuald Kopún a Petr Marsa, je i burza RM-Systém.   dnv vju  