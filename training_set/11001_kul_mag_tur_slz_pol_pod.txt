 Hotely v K. Varech čeká na MFF nápor, bydlet se bude i pod stany  --------------------    Ke zpravodajství: FOTO/aktuality; AUDIO   --------------------    Karlovy Vary 24. června (ČTK) - Karlovarské hotely, ale i penziony a ubytovny, čekají při 46. ročníku Mezinárodního filmového festivalu (MFF) nápor klientů a většina z nich je už vyprodaná. Sehnat ubytování v centru města je takřka nemožné. Skromnější filmoví fanoušci mají jistotu, že mohou i letos přespávat ve stanech na stadionu AC Start. Největšímu tlaku budou čelit už tradičně dvě největší centra MFF, Grandhotel Pupp a hotel Thermal. Ani jeden z nich se bez pomoci zvenčí neobejde, zjistila ČTK.   Grandhotel Pupp bude tradičně vyhrazený pro ubytování hvězdných hostů MFF, v podstatě celý si ho vždy zablokuje organizační štáb festivalu. V Becher's Baru bude opět útočiště VIP hostů, ostatní prostory Puppu se pozvaným hostům otevřou při četných rautech. Podle šéfkuchařky grandhotelu Vlaďky Příhodové je v době festivalu nutné denně objednávat po dvou tunách masa, ovoce i zeleniny. "Na zahajovací večer potřebujeme mimo jiné asi 3000 kusů pečiva, to samé na závěrečný raut," uvedla Příhodová.   Slavnostní raut při zahájení festivalu nabídne mnoho lahůdek, tentokrát je ve znamení české kuchyně od baroka k rokoku. Hosté ochutnají třeba pečeného krocana, zdobeného čerstvým ovocem a zeleninou. Nabízena budou uzená selátka, nadívané vepřové, sladkovodní ryby či jablkové placičky s žahourem z černého rybízu. "Závěrečný večer je pro změnu v duchu kuchyně francouzské. Za všechny delikatesy bych zmínila ústřice, výborné sýry a obrovský dort v podobě mlýna v pařížském klubu Moulin Rouge," dodala.   V Puppu se momentálně odehrává velký úklid všech prostor, počínaje praním záclon až po čištění koberců. "Řešíme zásobování a celou logistiku tak, aby všechno včas dorazilo. Ladíme složení rautů, vymýšlíme dárky pro hosty. Kromě našich 190 zaměstnanců nám pomohou také studenti odborných škol, zejména ze Střediska praktického vyučování při Grandhotelu Pupp, dále pak z Integrované střední školy Příbram, AHOL Ostrava a Hotelové školy Mariánské Lázně," uvedla generální ředitelka Andrea Pfeffer-Ferklová.   Hektická atmosféra panuje rovněž v hotelu Thermal. Na rozdíl od Puppu bude centrem filmového dění a podstatné části projekcí. Výraznou proměnu k lepšímu proti loňskému festivalu poznají diváci okamžitě v malém sále, kde nedávno skončila jeho modernizace za zhruba dva miliony korun. Vyměněno je všech 250 sedadel a nová křesla jsou stejná jako ve velkém sále, uvedl generální ředitel hotelu Josef Pavel. "Dokončili jsme i rekonstrukci pokojů ve třech patrech hotelu," řekl.   Z hotelové kapacity je kolem 150 pokojů zamluvených pro hosty festivalu, zbývající stovka pokojů je obsazena hosty Thermalu. Většina z nich přijela do Karlových Varů rovněž kvůli filmovému svátku. Stejně jako v Puppu bude také v Thermalu personál v práci téměř nepřetržitě. Pro řadu obslužných činností si hotel najal výpomoc. Na MFF upozorňuje obrovský billboard na stěně hotelu. "K nepoznání oproti běžným dnům se změní vestibuly, kde budou pokladny a další festivalové zázemí," dodal Pavel.   V Karlových Varech už jede naplno tým vedoucího festivalové produkce Petra Lintimera, který musí nejpozději do 29. června připravit veškeré technické zázemí. Ať už jsou to konstrukce pro filmové billboardy postavené v korytě řeky Teplá, promítací kabiny v kinosálech a přístupové rampy, po nichž budou vcházet hosté do Thermalu. Slavný červený koberec chybět nebude, jinak mají být letošní festivalové barvy modrá, bílá a fialová. V Thermalu bude výrazně posíleno i internetové připojení.   K tradičním projekčním místům dostaly Karlovy Vary pro letošní ročník MFF i jedno nové. V téměř rekordně krátkém termínu se podařila rekonstrukce zchátralého letního kina, která přišla město přibližně na osm milionů korun. První promítání je připraveno na sobotu od 21:30, ovšem už půldruhé hodiny předtím si mohou lidé opravený areál prohlédnout. "Jako první uvedeme českou komedii Tři veteráni, která bude poctou iniciátorovi petice za záchranu kina Ladislavu Gerendášovi," uvedla mluvčí města Michaela Kousalová.   Vladimír Meluzín kš  