 Čína vůbec poprvé zavádí daň z nemovitostí, aby zbrzdila inflaci  Peking/Šanghaj 30. ledna (ČTK) - Čína se rozhodla vůbec poprvé zavést daň z nemovitostí, aby zbrzdila rychlý růst cen na realitním trhu. Ten je vedle potravin jednou z hlavních příčin současného růstu inflace v Číně. Opatření se bude zavádět postupně a zatím platí pro dvě města, kde je růst cen realit největším problémem, tedy v Šanghaji a Čchung-čchingu. Snaha vlády ale podle analytiků zatím vyzní naprázdno a ceny nemovitostí budou v růstu pokračovat.   Vláda zvolila opatrný přístup a novou daní začala zatěžovat pouze nákupy druhého domu či bytu. Znamená to, že když si někdo bude chtít v Šanghaji nebo Čchung-čchingu koupit byt, a zatím žádný nevlastní, nemění se pro něj vůbec nic. Opatření je tedy namířeno výhradně proti spekulantům. I ti však zpočátku žádnou velkou změnu nepocítí, protože daň je prozatím stanovena v pásmu 0,4 až 1,2 procenta z ceny nemovitosti.   "Není možné, aby ceny nemovitostí kvůli dani přes noc klesly, pomůže to ale mírnit spekulaci na trhu bydlení," řekl starosta Čchung-čchingu Chuang Čchi-fan. Analytici jsou ale přesvědčeni, že spekulanty daň neodradí, a to právě proto, že je tak nízká. Řešením by podle nich mohlo být, pokud vláda tyto daně dramaticky zvýší.   "Jakmile je daň zavedena, vláda ji může snadno zvýšit," podotkl analytik společnosti Hongyuan Securities Che I-feng. "Efekt zavedení těch daní může být zpočátku slabý. Pokud ale ceny bydlení zůstanou vysoko, vláda může daň postupně zvýšit, aby ceny stlačila," doplnil. Vláda chce peníze vybrané na nových daních použít na rozvoj regionů.   Agentura Reuters před pár dny udělala k novému opatření rychlý průzkum, který ukázal, že většina lidí počítá s dalším růstem cen nemovitostí. Ten by v letošním roce mohl činit do pěti procent, na čemž se shodlo šest z deseti respondentů. Doposud se ceny nemovitostí zvyšovaly tempem do deseti procent ročně, v předchozích letech byl růst ještě rychlejší.   Nákup nemovitosti má v Číně jiný význam než v západních zemích. Číňané mají mnohem méně možností, kam investovat, přičemž s nákupem nemovitosti nejsou spojeny prakticky žádné udržovací náklady. Na bankovních vkladech v současné době lidé dostávají méně než tři procenta ročně, zatímco inflace je vysoko nad čtyřmi procenty a dál se zvyšuje. V Číně také vzniká početná střední třída, která potřebuje volné prostředky někam investovat.   Výše daně se bude lišit podle kupní ceny nemovitosti a jejího srovnání s průměrnými cenami. Šanghaj má pravidla stanoveny tak, že každý, kdo bude kupovat druhou obytnou nemovitost, zaplatí daň 0,6 procenta z kupní ceny. Pokud bude kupní cena méně než dvakrát vyšší než je průměr na trhu, daň bude činit 0,4 procenta.   Čchung-čching, který leží v centrální Číně, tedy v mnohem méně rozvinuté oblasti než Šanghaj, má pravidla trochu komplikovanější. Ti, kteří si budou kupovat druhou obytnou nemovitost, zaplatí daň 0,5 procenta, jestliže bude kupní cena jejich nové nemovitosti dvakrát až třikrát vyšší, než jsou průměrné ceny na trhu. Pokud bude cena třikrát až čtyřikrát vyšší než je průměr, daň bude činit rovné jedno procento.   Nejvyšší daň nepřesáhne v Čchung-čchingu 1,2 procenta. Daní přitom budou zatíženy všechny vily i městské domy.   spr dp  