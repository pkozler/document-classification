 Komerční banka rozšířila pravomoci svého ombudsmana  Praha 6. ledna (ČTK) - Komerční banka od ledna rozšířila pravomoci svého ombudsmana. Ten tak nyní bude řešit spory nejen mezi bankou a jejími klienty z řad fyzických osob, ale i mezi bankou a podnikateli a firmami. Nově se na ombudsmana mohou také obrátit klienti pobočky Komerční banky na Slovensku, Komerční pojišťovny, Modré pyramidy stavební spořitelny, Penzijního fondu Komerční banky a společnosti ESSOX. Banka o tom dnes informovala ČTK v tiskové zprávě.   Ombudsman řeší v Komerční bance sporné situace mezi klienty a bankou výhradně jako třetí instance, pokud předtím nebyl případ bankou vyřešen ke klientově spokojenosti. Ombudsman má nezávislé postavení. Od prosince 2009 je ombudsmanem Komerční banky Joseph Franciscus Vedlich.   Ombudsmana má z velkých tuzemských bank například i Česká spořitelna. Ombudsmanem je u Finanční skupiny České spořitelny Naďa Gallová. Řeší spory mezi bankou a klienty jak z řad fyzických osob, tak i firem.   sos dvd  