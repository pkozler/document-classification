 Pohonné hmoty v uplynulém týdnu zlevňovaly  Ve 3. odstavci jsme doplnili vyjádření dalšího analytika.   --------------------    Praha 10. ledna (ČTK) - Ceny pohonných hmot v minulém týdnu klesly. Neprodávanější benzin Natural 95 během uplynulého týdne zlevnil o 15 haléřů na 33,19 koruny za litr. Cena nafty se snížila o deset haléřů na 32,43 Kč/l. Vyplývá to z údajů společnosti CCS, která ceny pohonných hmot dlouhodobě sleduje. Názory odborníků se ohledně dalšího vývoje cen rozcházejí.   Podle analytika Petra Čermáka ze společnosti Colosseum souvisí zlevnění pohonných hmot se silnějším kurzem koruny vůči dolaru. Další pozitivní vývoj však u kurzu koruny tento týden Čermák nečeká, navíc mírně vzrostly také ceny benzinu a nafty na burze v Rotterdamu. "Pokles cen by se měl kvůli kombinaci těchto dvou faktorů v průběhu tohoto týdne zastavit. Naopak je pravděpodobné, že se dočkáme mírného růstu cen," dodal Čermák.   Analytik Jan Šimek ze společnosti Broker Consulting naproti tomu očekává v následujících dnech další pokles cen pohonných hmot. "Oživení je stále křehké, což dokládá slabý trh práce, a tedy slabá spotřebitelská poptávka v celém vyspělém světě. Cena ropy kvůli tomu propadla pod úroveň 90 USD za barel a další poklesy jsou možné. V příštím týdnu proto očekáváme pokračující pokles cen pohonných hmot, který by mohl být i výraznější nebýt ztrát koruny vůči dolaru,“ uvedl Šimek.   Benzin Natural 95 byl v uplynulém týdnu nejdražší v Jihomoravském kraji. Jeho průměrná cena během týdne klesla o 25 haléřů na 33,75 koruny za litr. Následovala Praha, kde litr zlevnil o 14 haléřů na 33,47 Kč. V Plzeňském kraji zlevnil benzin v průměru o tři haléře na 33,43 Kč/l.   Nejlevnější benzin byl v Jihočeském kraji, kde litr stál 32,69 Kč. Následoval Olomoucký kraj s cenou 32,85 Kč/l. V Ústeckém kraji zaplatili řidiči 32,95 Kč/l.   Nafta byla nejdražší stejně jako benzin v Jihomoravském kraji. Litr zde stál 33,05 Kč. Následovala Vysočina s cenou 32,65 Kč/l. V Praze stál litr dieselu 32,57 koruny.   Nejlevnější nafta byla za 32,11 Kč/l v Jihočeském kraji. V Olomouckém a Ústeckém kraji stál litr nafty 32,22 Kč.     Průměrné ceny pohonných hmot k 9. lednu 2011:       Kraj  Natural 95  Nafta     Celá ČR  33,19  32,43     Hl. m. Praha  33,47  32,57     Jihočeský  32,69  32,11     Jihomoravský  33,75  33,05     Karlovarský  33,37  32,23     Královéhradecký  33,21  32,46     Liberecký  32,98  32,25     Moravskoslezský  33,30  32,34     Olomoucký  32,85  32,22     Pardubický  33,03  32,47     Plzeňský  33,43  32,48     Středočeský  33,22  32,51     Ústecký  32,95  32,22     Vysočina  33,26  32,65     Zlínský  33,20  32,48       Zdroj: CCS   lko vju  