 Soud zamítl další žádost Danylyšyna o propuštění z vazby  Praha 5. ledna (ČTK) - Městský soud v Praze zamítl další žádost někdejšího ukrajinského ministra hospodářství Bohdana Danylyšyna o propuštění z předběžné vazby. ČTK to dnes řekla mluvčí soudu Martina Lhotáková. Muž, jenž je na Ukrajině obviněn ze zneužívání ministerských pravomocí při sjednávání státních zakázek a před časem byl zadržen v Česku na základě mezinárodního zatykače, nabízel peněžitou kauci ve výši 50.000 eur (přes 1,2 milionu korun) a písemný slib, že se nepokusí uprchnout. Podle soudu však stále trvá obava, že by svůj slib nedodržel a mohl by utéct.   Podle Lhotákové soud rozhodl 31. prosince v neveřejném zasedání, Danylyšynova obhájkyně si usnesení vyzvedla dnes, lze si proti němu podat stížnost. Soud nyní podle mluvčí čeká na návrh státního zástupce, na jehož podkladě rozhodne o tom, zda je Danylyšynovo vydání přípustné, či nikoli.   "Z dosud zjištěných skutečností vyplývá, že B. D. nereagoval na výzvy ukrajinské prokuratury a nedostavoval se k úkonům trestního řízení. I proto byl ostatně vydán mezinárodní zatýkací rozkaz. Politický charakter trestního stíhání, kterého se B. D. dovolává, je zkoumán v právě probíhajícím předběžném šetření státního zástupce, do kterého soudu nepřísluší zasahovat," řekla ČTK Lhotáková.   Danylyšyn již dříve popřel, že by s ukrajinskými úřady nespolupracoval. Jeho obhájci například v ukrajinském tisku zveřejnili dokument české policie, z něhož vyplývá, že politik byl zadržen nedaleko ukrajinského velvyslanectví v Praze. To podle obhajoby potvrzuje, že se Danylyšyn dal sám k dispozici vyšetřovatelům.   Česká policie muže zadržela 18. října, o dva dny později jej městský soud poslal do předběžné vazby. Danylyšyn si proti tomu podal stížnost a zároveň požádal o popuštění z vazby na kauci. Soudy mu ani v jednom nevyhověly. Český ministr zahraničí Karel Schwarzenberg před časem v rozhovoru pro kyjevský list Dělo potvrdil, že Danylyšyn požádal v Česku o azyl a v současnosti se žádostí zabývají úřady.   har mkv  