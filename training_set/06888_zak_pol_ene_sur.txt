 Nejméně pět lidí zahynulo při výbuchu plynu v dole v Kolumbii  Bogotá 26. ledna (ČTK) - Nejméně pět lidí zahynulo a několik dalších je pohřešováno po dnešní explozi plynu v uhelném dole na severovýchodě Kolumbie. Informoval o tom server BBC s odvoláním na oficiální zdroje.   "V dole je (stále) uvězněno 13 až 19 horníků," prohlásila podle BBC starostka Yamile Rangelová. Dodala, že při výbuchu, který patrně způsobil nahromaděný metan, zahynuli čtyři lidé, pátý zemřel při převozu do nemocnice. Pět dalších horníků bylo zraněno.   Výbuch v dole La Preciosa ve městě Sardinata, ležícím asi 410 kilometrů na severovýchod od Bogoty, nastal podle místních médií při střídání směn přibližně v půl sedmé ráno místního času (12:30 SEČ).   Šéf záchranářů Carlos Iván Márquez podle BBC uvedl, že jeho tým nemohl zahájit záchranné práce, protože vstup do dolu se po výbuchu zřítil.   V únoru 2007 exploze plynu ve stejném dole zabila více než 30 horníků. Úřady tehdy přislíbily, že dohlédnou na větší bezpečnost v kolumbijských dolech.   Zpravodajové BBC konstatovali, že pracovní podmínky horníků v Jižní Americe se sice během posledních několika desetiletí výrazně zlepšily, ale stále zde bývá mnoho nehod.   Kolumbie patří k největším vývozcům uhlí na světě a má po Brazílii druhé největší zásoby této suroviny ze všech států Jižní Ameriky.   hro hej  