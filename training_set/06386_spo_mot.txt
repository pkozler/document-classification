 Massa a Alonso se bojí příliš mnoha tlačítek na volantu  Madonna di Campiglio (Itálie) 13. ledna (ČTK) - Piloti Ferrari Fernando Alonso a Felipe Massa se obávají, že v nadcházející sezoně formule 1 jim bude řízení komplikovat příliš mnoho tlačítek na volantu. Mohou za to změny v pravidlech, ke kterým mimo jiné patří možnost nastavení zadního křídla přímo z vozu a znovuzavedení systému KERS.   Nová pravidla mají přispět k častějšímu předjíždění. Jednou z novinek je možnost pilotů nastavit si zadní křídlo během závodu. Systém bude elektronicky kontrolován a změnu pilotovi umožní pouze na určitých místech trati a pokud bude na před ním jedoucí vůz ztrácet méně než vteřinu. Při brždění se systém zase vypne.   "Aniž bychom si toho všimli, samotné řízení ustupuje do pozadí, protože mezi zatáčkami musíte neustále něco měnit," citovala agentura AP Alonsa.   "Když uděláte chybu a za vámi budou tři vozy, tak najednou můžete z prvního místa spadnout na čtvrté," uvedl Massa. "V každé zatáčce musíme mačkat tři až čtyři tlačítka a k tomu ještě musíme auto řídit. Zvládneme to, ale není to ideální. Je toho už trochu moc," dodal.   Další změnou je zavedení jediného dodavatele pneumatik pro všechny týmy v šampionátu, kterým je Pirelli. "Pneumatiky jsou bezesporu největší změna, protože ovlivňují styl vašeho řízení," řekl Alonso.   Vzhledem k omezení možností testování se týmům může stát, že pokud v úvodních 15 dnech před sezonou nebude pršet, vyjedou jejich vozy k závodům na nevyzkoušených pneumatikách pro mokrou trať. "Jízda na netestovaných gumách by byla velmi náročná," řekl Alonso.   pam ura  