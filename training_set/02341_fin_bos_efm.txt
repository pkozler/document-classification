 Bankéř Svítek: PPF se nechystá prodat ruský Home Credit  Moskva 11. ledna (zpravodaj ČTK) - Česká skupina PPF se nechystá prodat svou ruskou banku Home Credit &amp; Finance Bank (HCFB). Bankéř Ivan Svítek tak v rozhovoru pro dnešní ruský list Vedomosti popřel dřívější informaci médií. "Vím to, co říkají moji akcionáři, a ti se nechystají nikam odejít. Pokud vím, žádné dohody (s možnými kupci) neexistují," řekl Svítek, který je šéfem HCFB.   O převzetí banky, která je v Rusku jedničkou na trhu spotřebitelských úvěrů, podle médií jednaly přední státní banky Sberbank a VTB. Podle Svítka zájem těchto firem znamená jen to, že Home Credit je "přitažlivá nevěsta" a vede si dobře.   Prodej ukrajinské pobočky Home Creditu místní bance se podle bankéře Ruska netýká. "Budeme pracovat zde, v Bělorusku, Kazachstánu, Česku, Slovensku, Číně a Vietnamu. Teď se chystáme vstoupit na trhy Indonésie, Indie a dalších zemí," dodal. Ani "čistění" úvěrového portfolia od nesplácených půjček podle Svítka není příprava na prodej, ale součást efektivního řízení.   HCFB za devět měsíců loňského roku vykázala čistý zisk v rekordní výši 6,7 miliardy rublů (asi čtyři miliardy korun). Už v pololetí dosáhla téměř stejného výdělku jako za celý předchozí rok.   Svítek předpokládá, že za celý uplynulý rok banka opět vykáže rekordní zisk, podobně jako v letech 2008 a 2009. Podle jeho slov za dva roky banka zvýšila zisk šestinásobně. Přesný odhad neuvedl, nicméně předpokládá, že výsledek za čtvrté čtvrtletí nebude horší než za předchozích devět měsíců. Poslední čtvrtletí tradičně bývá nejsilnější a množství úvěrů zřejmě silně vzrostlo. "Za devět měsíců se portfolio zvětšilo o 30 procent, ke konci roku to bude 40 procent a možná ještě více. Lidé chtějí nakupovat zboží, a to znamená, že ekonomika se vzpamatovává," poznamenal.   Svítek připomněl, že HCFB se změnila z poskytovatele spotřebitelských úvěrů v univerzální banku a krize využila k posílení své pozice. Nyní úvěry nabízí ve 39.000 prodejnách a jsou zde další možnosti růstu, například ve zvýšení podílu na trhu úvěrů v hotovosti. Svítek je přesvědčen, že další podnikání lze zdvojnásobit i ztrojnásobit. V Rusku je ještě 150 větších měst, kde banka chybí, "a to je třeba napravit".   Za důležitou pokládá stabilitu ve státní politice bez prudkých změn. Za největší problém označil přílišnou byrokracii a regulaci; stát by se podle něj měl postarat, aby se život lidí, zejména podnikatelů, zjednodušil.   msk jw  