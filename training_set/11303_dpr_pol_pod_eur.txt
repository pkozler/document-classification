 EU přispěje SŽDC na modernizaci trati Šatov-Znojmo miliardou Kč  Praha 19. ledna (ČTK) - Státní organizace Správa železniční dopravní cesty (SŽDC) získá téměř miliardu korun jako příspěvek Evropské unie na modernizaci a elektrizaci jihomoravské železniční trati Šatov - Znojmo. Investiční projekt za celkem 1,35 miliardy korun schválila Evropská komise. Podle dnešního sdělení mluvčího SŽDC Pavla Hally je to již šestá velká investiční akce (nad 50 milionů eur, asi 1,2 miliardy Kč) na české železnici spolufinancovaná Evropskou unií.   Podle Hally je celý projekt velmi významný, protože úsek navazuje na již dříve zrekonstruovanou trať od státní hranice s Rakouskem do Šatova. "Mezi Znojmem a Vídní tak vzniklo přímé spojení elektrifikovanou tratí a příhraniční železniční infrastruktura na Znojemsku se napojila na evropskou síť," uvedl.   Celý projekt byl dokončen na konci předloňského listopadu a spolufinancoval ho Státní fond dopravní infrastruktury. První elektrický vlak mezi Znojmem a Šatovem projel v polovině listopadu 2009.   Správa železnic vznikla v rámci liberalizace dopravního trhu oddělením od původní státní organizace České dráhy. Stará se mimo jiné o koleje, sestavuje jízdní řád a zajišťuje rovný přístup dopravců na železniční síť. Působí také jako investor do výstavby tratí, v loňském roce pracovala s rozpočtem přes 35 miliard korun.   kri dvd  