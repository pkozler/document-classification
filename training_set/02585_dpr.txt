 Ukrajina zpřísnila kontroly, kamiony se na hranici zdrží  Bratislava 21. ledna (ČTK) - Zpřísnění kontrol na slovensko-ukrajinské hranici výrazně prodloužilo čekací doby na odbavení kamionů směřujících na Ukrajinu. Slovenské celní ředitelství dnes upozornilo, že nákladní vozy se na přechodu ve Vyšném Nemeckém zdrží téměř 20 hodin.   "Kritické zatížení hraničních přechodů je způsobené ukrajinskou stranou, která vykonává důkladné kontroly a podrobné prohlídky zboží. Důvodem je ukrajinská snaha zabránit možnému dovozu potravin, které by mohli obsahovat zdraví škodlivé látky pro lidi jako například dioxin," uvedli celníci. Na aféru s výskytem jedovatého dioxinu v krmivu, vejcích a vepřovém mase, která vypukla v Německu, zareagovalo vícero států přísnějšími kontrolami například v obchodní síti.   K náporu na hraniční přechody podle celníků přispěl také vyšší tranzit ruských kamionů přes Slovensko, protože v sousedním Polsku dosud údajně nezískaly povolení na přejezd přes polské území.   Slovensko-ukrajinská hranice je vnější hranicí Evropské unie. Cestující se tak musejí podrobit kontrole cestovních dokladů a nákladu.   boa mha  