 Růst průmyslové výroby v Německu v březnu zpomalil na 0,7 pct  Doplnili jsme další podrobnosti ve 4. až 6. odstavci.   --------------------    Berlín 6. května (ČTK) - Průmyslová výroba v Německu vzrostla v březnu ve srovnání s předchozím měsícem o 0,7 procenta. Růst zpomalil z únorových revidovaných 1,7 procenta, díky oživení ve stavebnictví však překonal odhady analytiků. Vyplývá to z údajů, které dnes zveřejnilo německé ministerstvo hospodářství.   Analytici dotazovaní agenturou Reuters očekávali růst výroby 0,5 procenta. Únorový údaj byl revidován směrem vzhůru z původních 1,6 procenta.   "Znovu výroba rostla díky pokračujícímu jarnímu oživení ve stavebnictví," uvedlo ministerstvo v prohlášení. Stavebnictví proti předchozímu měsíci stouplo o 6,2 procenta, což byl téměř dvojnásobek únorového růstu.   Produkce spotřebního zboží se zvýšila o 0,8 procenta, z toho zboží dlouhodobé spotřeby o 0,9 procenta. Výroba ve zpracovatelském sektoru vzrostla o půl procenta a výroba kapitálového zboží o 0,8 procenta. Produkce energetického sektoru se však snížila o 1,2 procenta.   Ve čtvrtek ministerstvo hospodářství uvedlo, že zakázky německých průmyslových podniků se v březnu po vzestupu předešlých měsíců nečekaně snížily o čtyři procenta. Přispěl k tomu zejména neobvykle nízký počet velkých zakázek. Podle některých analytiků je to však spíše úprava po předchozím vysokém růstu a německá ekonomika by i nadále měla růst rychleji, než její kolegové v eurozóně. Expanze v průmyslu však již zřejmě dosáhla svého vrcholu.   Německá ekonomika loni stoupla o 3,6 procenta, tedy nejrychlejším tempem od sjednocení země v roce 1990. Předloni se německý hrubý domácí produkt propadl o 4,7 procenta, což byl nejhorší výsledek od druhé světové války. Německo má největší ekonomiku v Evropě, na které je závislá řada českých firem.   irl mha  