 Drásov na Brněnsku zažívá překotný stavební boom  Drásov (Brněnsko) 4. května (ČTK) - Drásov na Brněnsku se může stát jednou z nejrychleji rostoucích obcí na jihu Moravy. Nový územní plán tam pro rodinnou i bytovou výstavbu uvolňuje 34 hektarů plochy. Pokud je developeři a stavebníci zastaví, zvýší se počet obyvatel ze současných zhruba 1450 na 2650. Podle starostky Martiny Bočkové (PRO Drásov) schválilo územní plán minulé zastupitelstvo. Překotná výstavba však už nyní působí problémy, řekla starostka ČTK.   Všechny pozemky volné pro výstavbu jsou v majetku developerů. Své investiční záměry zahájili, takže kolem Drásova vznikají satelity. "Máme tu i situace, kdy uprostřed pole jsou dva nebo tři domky bez solidní přístupové cesty. Stáváme se vesnicí, kolem které se staví satelitní města," popsala situaci starostka.   Pro obyvatele přitom kvůli stavebnímu boomu chybí další vybavení. Například mateřská škola má nyní po rozšíření kapacity 75 míst. Zájem je asi trojnásobný. Chybí také nákupní možnosti - v obci jsou dvě malé prodejny se základními potravinami. Centrální náměstí je navíc tak malé, že se tam téměř nedá zaparkovat.   Podle Bočkové se současné vedení radnice snaží situaci řešit. Hledá třeba místo pro výstavbu nového obchodu a mateřské školy. Nešťastní jsou však z překotného rozvoje starousedlíci. "Nelíbí se jim to. Malebná vesnička na úpatí Vysočiny se stává jakýmsi centrem satelitů," řekla starostka. Navíc z nově příchozích se do místního života zapojují jen někteří, ostatní žádají spíš rychlý průjezd ke svému domu. Část z nich si navíc ani do obce nenahlásí trvalé bydliště, takže z nich nemá příjmy.   Do Drásova láká nové obyvatele příroda v okolí a dobré dopravní napojení do Brna vzdáleného asi 20 kilometrů. Kolem městyse má navíc procházet rychlostní silnice R43, která by spojení do krajského města ještě zrychlila. Část Drásovských její stavbu podporuje, část je proti v obavě z hluku, prachu a škodlivin z dopravy.   Výstavba silnice se bude odvíjet mimo jiné od nového krajského územního plánu. Kraj nyní zpracovává připomínky k návrhu. Dokument by v červnu měli schválit zastupitelé. Silnice je v návrhu zakreslená v původním koridoru takzvané německé dálnice, takže by procházela mezi Drásovem a sousedními Malhostovicemi. Drásov silnici ve svém územním plánu nyní nemá, zrušil ji v něm Nejvyšší správní soud.   Lucie Kučerová snm  