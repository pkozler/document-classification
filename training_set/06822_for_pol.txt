 Ouattara vyzval k zásahu cizích vojáků v Pobřeží slonoviny  --------------------    Ke zpravodajství: FOTO/aktuality   Rozšířili jsme o oznámení Velké Británie, poslední odstavec. Nově příslušné KS.   --------------------    Abidžan 6. ledna (ČTK) - Mezinárodně uznávaný vítěz loňských prezidentských voleb v Pobřeží slonoviny Alassane Ouattara dnes v rozhovoru s agenturou AP vyzval západoafrické státy, aby do země vyslaly komanda s cílem sesadit dosavadního prezidenta Laurenta Gbagba. Ten se po listopadových volbách odmítá úřadu vzdát a jednání o řešení krize se dostala do slepé uličky. Americké ministerstvo financí dnes oznámilo různá opatření proti Gbagbovi a úzké skupině jeho věrných.   Hospodářské společenství západoafrických zemí (ECOWAS) Gbagbovi v prosinci pohrozilo vojenskou intervencí, pokud úřad neuvolní. Do země vyslalo delegaci, která ho měla přimět k dobrovolnému odstoupení výměnou za amnestii. Gbagbo po dvou kolech rozhovorů údajně souhlasil s dalším jednáním o mírovém řešení. ECOWAS se k případné invazi zatím nevyjádřilo.   Ouattarův tábor se dosud přikláněl k silovému řešení. Podle Ouattary by v zemi rozdělené po občanské válce před osmi lety intervence nemusela vést k obnovení konfliktu, jak se obávali někteří odborníci.   "Pokud ECOWAS vyšle zvláštní jednotky s cílem sesadit Gbagba, bude sesazen bez větších škod," řekl Ouattara, kterého za vítěze voleb uznává velká část mezinárodního společenství v čele s OSN. Gbagbo prý nemá odvahu čelit podobným situacím, a jakmile uvidí, že jednotky ECOWAS se ho jdou zmocnit, dá se na útěk, prohlásil Ouattara. Upozornil také, že podobné operace elitních jednotek proti jedincům, kteří "představovali problém", se v minulosti uskutečnily také v Latinské Americe.     Od začátku tahanic o prezidentský úřad podle nové bilance OSN v zemi zahynulo 210 lidí, skutečné číslo však podle jejích činitelů může být vyšší. V zemi podle agentury Reuters kolují zprávy o nejméně dvou masových hrobech, maskovaní ozbrojenci údajně ve službách Gbagba však podle OSN vyšetřovatelům znemožnili se na místa předpokládaných hrobů přiblížit.     Ouattara dnes novinářům řekl, že Gbagbo má v souvislosti s povolebním násilím "na rukou krev", a dodal, že chce, aby se do věci vložil Mezinárodní trestní soud (ICC). Ten oznámil, že situaci v zemi sleduje.   Gbagbo se k Ouattarovu tvrzení nevyjádřil. Šéf hnutí označovaného jako "mladí vlastenci" Charles Blé Goudé, který zároveň zastává ministerský post v Gbagbově vládě, ale vyzval své stoupence, aby zachovali klid a umožnili tak další průběh jednání.   Ministerstvo financí USA dnes zakázalo americkým občanům provádět jakékoli finanční transakce s Gbagbem. Podle agentury AFP úřad dále oznámil, že zmrazí aktiva, která v USA mají Gbagbo, jeho manželka a tři Gbagbovi poradci.   "Dnešní ustanovení ho (Gbagba) a úzký kruh kolem něj izoluje od světového finančního systému a zdůrazní přání mezinárodního společenství, aby odstoupil," prohlásil podle Reuters ředitel oddělení dohledu nad zahraničními aktivy na americkém ministerstvu financí Adam Szubin.   Podle americké velvyslankyně při OSN Susan Riceové by měla o rozšíření stávajících sankcí uvalených na Pobřeží slonoviny o restrikce proti Gbagbovi uvažovat také Rada bezpečnosti OSN.   Podle Gbagbova poradce jeho tábor požádal velvyslance Velké Británie a Kanady, aby opustili zemi. Jde prý o odvetu za vypovězení velvyslanců Pobřeží slonoviny v Londýně a Ottawě. Mluvčí britského ministerstva zahraničí dnes podle agentury AFP poté zdůraznil, že Londýn uznává Ouattaru jako demokraticky zvoleného prezidenta Pobřeží slonoviny a legitimitu prohlášení, která budou učiněna jím nebo ve jménu Ouattarovy vlády.   kne mik      