 Zájemci o stavbu lanovky na Sněžku mají dnes odevzdat nabídky  Rychnov nad Kněžnou 10. června (ČTK) - Zájemci o stavbu nové lanovky na nejvyšší českou horu Sněžku mají dnes termín pro odevzdání nabídek. Komise pak jejich nabídky začne hodnotit. Vítěz tendru by mohl být známý do konce června, se stavbou by měl začít 1. září. Nabídky mají zájemci odevzdat v sídle rychnovské společnosti Dabona, která soutěž na stavitele lanovky pro město Pec pod Sněžkou organizuje.   Odhadovaná hodnota stavby je 330 milionů korun bez DPH, město Pec pod Sněžkou má na stavbu evropskou dotaci 230 milionů. Stávající soutěž je druhou v pořadí. Původní tendr, který byl vypsán loni, město kvůli vyřazení všech tří uchazečů v lednu zrušilo. Proti původnímu harmonogramu se termín dokončení lanovky posunul téměř o rok na konec března 2014.   Očekává se, že stavba lanovky bude velmi náročná. Převážná část trasy je totiž ve svažitém a těžko přístupném terénu, navíc v přísně chráněné oblasti Krkonošského národního parku. Významná část prací se bude dělat pomocí vrtulníku, jehož provoz je závislý na počasí. Stávající přes 60 let stará lanovka by mohla být v provozu do podzimu 2012.   Nová lanovka bude mít místo dosavadních otevřených sedaček pro dva pasažéry čtyřmístné kabinky. Dolní stanice se posune k parkovišti k chatě Lesovna. Mezistanice na Růžové hoře a horní stanice na Sněžce zůstanou na svých místech. Hodinová kapacita lanovky zůstane na 250 lidech. Nová lanovka však bude lépe odolávat větru.   ry vit    