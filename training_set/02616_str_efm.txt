 Společnosti John Crane Sigma klesl zisk na 54,8 milionu korun  Lutín (Olomoucko) 6. ledna (ČTK) - Společnosti John Crane Sigma, která se zabývá především výrobou komponent mechanických ucpávek a pružných membránových spojek, klesl v uplynulém hospodářském roce čistý zisk o 28,4 milionu korun na 54,8 milionu Kč. Za prodej vlastních výrobků a služeb firma utržila 698 milionů korun, meziročně o 1,7 milionu Kč více. ČTK informaci získala z výroční zprávy firmy.   Hospodářský rok společnosti začal 1. srpna 2009 a skončil loni v závěru července. Přes pokles zisku vedení firmy hodnotí hospodářské výsledky pozitivně. "Za rok končící 31. července 2010 dosáhla společnost opět výborných finančních výsledků. Navzdory recesi globální ekonomiky dokázala přinést svým vlastníkům čistý zisk na úrovni sedmi procent tržeb," uvedlo vedení firmy ve zprávě.   Společnost John Crane Sigma měla na konci loňského července celková aktiva 419,5 milionu korun, její vlastní kapitál obnášel 162,8 milionu Kč a cizí zdroje 256,8 milionu Kč. Předloni v červenci cizí zdroje firmy činily 225,3 milionu Kč.   Firma John Crane Sigma je součástí nadnárodní skupiny Smiths Group se sídlem v Londýně. Lutínská společnost zaměstnávala v uplynulém hospodářském roce v průměru 312 lidí.   orv vju  