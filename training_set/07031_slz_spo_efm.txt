 MF Dnes: Sazku by mohl zachránit italský herní obr Lottomatica  Praha 25. ledna (ČTK) - Zachráncem zadlužené loterijní společnosti Sazka by mohl být italský herní obr Lottomatica. Informuje o tom dnešní MF Dnes. Italská firma, která má roční tržby bezmála 2,2 miliardy eur a zaměstnává asi sedm a půl tisíce lidí, se Sazkou dlouhodobě spolupracuje a už jí vyjádřila podporu, píše deník.   "Je to jedna z možností, o které se uvnitř firmy a mezi akcionáři stále více mluví," uvedl zástupce jednoho z akcionářů, který si nepřál uvést jméno. Šéf Sazky Aleš Hušák na přímý dotaz, zda je ve hře pomoc od italského partnera, odpověděl, že to nebude komentovat. "Nebudu posílat vzkazy konkurenci," řekl deníku.   Předseda hlavního akcionáře Sazky Českého svazu tělesné výchovy Pavel Kořan jen potvrdil, že vedení firmy je s italskou společností v kontaktu. Podle něj ale nejde o jednoho ze dvou investorů, kteří mají zájem pomoci Sazce, aniž by za to chtěli podíl ve firmě. Zájem takových subjektů Kořan před časem oznámil, ale jejich jména zůstávají nadále tajná.   MF Dnes se nepodařilo v Lottomatice kontaktovat nikoho, kdo by se k informacím mohl odpovědně vyjádřit.   Lottomatica nyní zajišťuje pro Sazku prostřednictvím své dceřiné společnosti GTech sázkové terminály, přes které mohou lidé sázet čísla do sportky a dalších her či nabíjet mobilní telefony.   Firmě za to jde podle MF Dnes určité procento z tržeb, které přes terminál protečou. V případě kolapsu Sazky by Italové zcela jistě nenávratně ztratili své výsadní místo na českém trhu, píše deník. Podle něj totiž mezi operátory přituhne; pro nového konkurenta Fortunu, která má rozjet svou vlastní loterii, totiž vybuduje síť terminálů v Česku další globální hráč Intralot Holding.   Případná pomoc Sazce by Italům mohla ochránit i plánovanou tržbu 120 milionů eur (asi tři miliardy korun), které by měla firma získat za pětiletý kontrakt podepsaný od roku 2018. Ročně by tak Italům mělo téct z českých terminálů na 600 milionů korun, což odpovídá asi sedmi procentům z celé tržby všech loterií a her společnosti Sazka z roku 2009, napsala MF Dnes.   fsl jw  