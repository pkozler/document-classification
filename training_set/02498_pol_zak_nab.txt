 Američané bin Ládinovo tělo po pohřbu svrhli do Arabského moře  --------------------    Ke zpravodajství: FOTO/aktuality; AUDIO; VIDEO; GRAFIKA; PROFIL   Aktualizovali jsme o údaje Pentagonu v odstavcích 1 a 2, doplnili jsme podrobnosti o názorech muslimských duchovních v posledním odstavci. Zprávu jsme zkrátili.   --------------------    Washington 2. května (ČTK) - Tělo teroristy Usámy bin Ládina bylo svrženo do severní části Arabského moře. Oznámilo to americké ministerstvo obrany. Činitelé Pentagonu novinářům sdělili, že s ostatky bin Ládina naložili v souladu s islámskými zvyklostmi, včetně omytí těla.   "Přípravy na pohřeb na moři začaly v 7:10 SELČ a skončily v 8:00 SELČ. Tělo zesnulého bylo omyto a položeno na bílé plátno, pak jsme ho umístili do pytle se závažím. Jeden z vojáků přečetl připravené náboženské poznámky, které rodilý mluvčí přeložil do arabštiny. Když dočetl, položili jsme tělo na připravené prkno, které jsme převrátili, načež tělo zesnulého sjelo do moře," popsal podle agentury Reuters podrobnosti obřadu na palubě americké letadlové lodě USS Carl Vinson činitel Pentagonu.   Americká stanice ABC předtím sdělila, že se USA chtějí vyhnout tomu, aby se z místa bin Ládinova hrobu stalo poutní místo teroristů. Proto prý bylo rozhodnuto hodit bin Ládina do moře. Nejhledanějšího teroristu světa zabilo v Pákistánu v noci na dnešek speciální americké komando.   Podle islámu by měli tělo omýt muslimové a pak ho co nejdřív pohřbít, většinou ještě před další denní modlitbou. Muslimové se modlí pětkrát denně. Za určitých okolností, například je-li třeba provést pitvu, může být tělo do hrobu uloženo později.   Podle pařížských muslimských kruhů je ale hození těla do moře zcela v rozporu s islámem. Jeden z blízkých spolupracovníků rektora pařížské mešity Dalila Boubakeura sdělil agentuře AFP, že ho zpráva o pohřbení bin Ládinova těla do moře "velmi překvapila". Podle něj je třeba informaci ověřit.   Posmrtný rituál popsal takto: "Tělo mrtvého musí být nejdříve omyto mýdlovou vodou, pak čistou vodou a nakonec vodou smíchanou s kafrem. Pak musí být zabaleno do tří vrstev plátna. Pohřbívá se přímo do země, bez rakve. Mrtvý musí být uložen podélně ke směru k Mekce. Hlava je lehce pootočena napravo, aby tvář směřovala k (mekské) svatyni Kaabě," řekl tento zdroj.   Někteří další muslimští duchovní citovaní agenturou AP tvrdí, že vhození těla do moře sice možné je, ale jen ve výjimečných případech - například když nebožtík zemře na lodi.   mtw sva str mik  