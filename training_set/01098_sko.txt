 Školné na Slovensku se asi rozšíří, zájem o studium prý zůstane  Bratislava 21. ledna (ČTK) - Slovensko patrně od nadcházejícího školního roku zcela zpoplatní externí vysokoškolské studium. Vláda to navrhla poté, co ústavní soud zrušil zákon, podle kterého část dálkových studentů nemusela platit školné. Vysoké školy se neobávají, že by studenti kvůli poplatkům dali přednost zahraničním univerzitám nebo nešli studovat vůbec.   Veřejné vysoké školy mohou v současnosti vybírat poplatky jen od externistů, na něž nedostaly státní dotaci. To vytvořilo dvě kategorie posluchačů, což ústavní soud loni označil za protiústavní. Denní studium na veřejných a státních vysokých školách v zemi zpoplatněno není. Výjimku tvoří studenti, kteří překročí standardní délku studia nebo navštěvují další vysokou školu.   Univerzity se po úplném zpoplatnění externího studia výraznějšího poklesu zájmu studentů nebo jejich odchodu na zahraniční školy neobávají. "Nemyslím, že toto opatření významně ovlivní externí studium na Slovensku, protože většina externích studentů již školné platí," sdělil ČTK Libor Vozár, šéf Slovenské rektorské konference, která zastupuje rektory vysokých škol.   Neočekává ani odchod externistů na české školy, někteří dálkoví studenti podle něj spíše přejdou na bezplatné denní studium. Podobně se vyjádřila i největší vysoká škola v zemi, Univerzita Komenského. "Těžiště bohatého portfolia studijních programů univerzity spočívá na programech denní formy studia - na některých fakultách externí forma studia vůbec není," uvedl rektor univerzity František Gahér.   Z celkového počtu zhruba 190.000 studentů slovenských veřejných vysokých škol tvoří posluchači dálkové formy studia čtvrtinu. O výši školného rozhodují samy vysoké školy, nesmí však překročit maximální výši určenou ministerstvem školství. To v případě prvního a druhého stupně vysokoškolského studia stanovilo v závislosti na typu studijního programu strop na 680 až 3170 eur (16.600 až 77.000 Kč) ročně.   Česká vláda má zavedení školného ve svém programovém prohlášení. Koaliční strana Věci veřejné však loni tuto formu zpoplatnění studia odmítla. Místo toho navrhla zápisné ve výši až 6000 korun.   boa ko  