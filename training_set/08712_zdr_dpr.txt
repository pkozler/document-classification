 Téměř polovina vozů zlínské krajské záchranky je zastaralá  Zlín 19. ledna (ČTK) - Téměř polovina vozového parku Zdravotnické záchranné služby Zlínského kraje je zastaralá, dosluhuje a je v nevyhovujícím stavu. Asistentka ředitele Hana Polešáková dnes ČTK řekla, že sanitky, které jsou starší šesti let, by se již měly obměnit. Nicméně takových vozů záchranáři mají k dispozici 23 ze zhruba 50.   "Průměrné stáří našeho vozového parku je 5,5 roku. Situace by mohla být lepší, ale i mnohem horší," poznamenala Polešáková. Doplnila, že nejstarším vozem je Land Rover, který záchranáři používají při zásahu v těžce přístupném terénu. Vozidlo s přívěsem s materiálem pro hromadné neštěstí bylo vyrobeno v roce 1996. Nejstarší sanitka byla vyrobena o rok později. "Ideální by bylo, kdybychom měli ročně asi šest nových aut," dodala.   Záchranáři zatím v souvislosti s tímto nezaznamenali žádné potíže při zásahu. Upozorňují ale, že dobrý technický stav sanitky je někdy dost náročné udržet. Problémy v terénu mají zejména starší vozy, které nemají pohon na všechna čtyři kola, hlavně ve vyšších a hůře přístupných terénech.   Zlínský kraj jako zřizovatel krajské záchranky se každý rok snaží tuto situaci zmírnit. Nedávno tak zdravotníci získali čtyři nové moderní sanitní vozy za 11 milionů korun. Slouží v Uherském Hradišti, Uherském Brodě, Vsetíně a Bystřici pod Hostýnem.   slu sap  