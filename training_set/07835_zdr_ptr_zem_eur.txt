 Španělští farmáři vysypali před německý konzulát 300 kg zeleniny  --------------------    Ke zpravodajství: FOTO/aktuality   --------------------    Valencia (Španělsko) 2. června (ČTK) - Španělští zemědělci dnes před německý konzulát ve Valencii vysypali asi 300 kilogramů ovoce a zeleniny na protest proti způsobu, jakým Německo bojuje proti krizi vyvolané bakterií EHEC. Německé úřady zprvu za zdroj nákazy považovaly okurky ze Španělska. Podezření se sice později vyvrátilo, ale i tak byl odbyt španělských farmářů výrazně zasažen, připomíná agentura DPA.   Ve východošpanělském přístavním městě se sešlo asi 50 zemědělců, kteří na ulici před německým zastupitelstvím vysypali okurky, rajčata, brambory, papriky, meruňky a švestky. Zástupci farmářů uvedli, že zeleninu a ovoce nechtěl v Německu nikdo koupit. Panika vyvolaná nákazou jim prý jen v oblasti Valencie způsobila ztráty ve výši přes dva miliony eur (49 milionů korun).   Španělské zemědělství kvůli nařčení, že okurky z Pyrenejského poloostrova byly kontaminovány smrtícím typem střevní bakterie EHEC, utrpělo obrovské ztráty a španělský premiér dnes řekl, že Madrid bude po Evropské unii žádat odškodnění za křivé obvinění ze strany německých úřadů.   Bakterie EHEC zatím v Německu a Švédsku usmrtila 18 lidí. Vyskytuje se v dosud neznámé mutaci a podle Světové zdravotnické organizace (WHO) je asi živočišného původu.   mtw hej  