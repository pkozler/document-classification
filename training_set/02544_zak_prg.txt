 Policie pátrá po muži, který zranil prodavačku a ukradl obraz  Praha 19. ledna (ČTK) - Pražská policie pátrá po pachateli, který dnes kolem poledne přepadl prodejnu s uměleckými předměty v Praze 2, zranil prodavačku a odnesl obraz v hodnotě 50.000 korun. Na policejních webových stránkách o tom informovala mluvčí Eva Kropáčová. Neznámý muž je podezřelý z loupeže, hrozí mu až desetileté odnětí svobody.   Podle mluvčí pachatel maskovaný šátkem přes obličej vstoupil do prodejny ve Vinohradské ulici a udeřil prodavačku do hlavy tak silně, že upadla. Pak z obchodu odnesl obraz ve stříbrném rámu o velikosti 60 krát 40 centimetrů. Muž s obrazem v podpaždí odešel na zastávku Náměstí Míru, kde nasedl do tramvaje číslo 10 a odjel směrem k Flóře.   "Zraněná žena je v tuto chvíli v rukou lékařů," uvedla Kropáčová.   Policie žádá veřejnost o pomoc při pátrání. Lidé mohou informace o pachateli sdělit na linku 158.   vit pba  