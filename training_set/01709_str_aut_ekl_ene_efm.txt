 Severoamerickým automobilem roku byl vyhlášen Chevrolet Volt  Detroit 10. ledna (ČTK) - Severoamerickým osobním automobilem roku byl dnes na detroitském autosalonu vyhlášen elektromobil Chevrolet Volt od americké společnosti General Motors. Informovaly o tom agentury AP a Reuters. Volt se koncem loňského roku začal v omezeném množství prodávat ve Spojených státech.   Automobil je možné zařadit mezi takzvané plug-in hybridy, tedy vozy kombinující elektrický pohon s benzinovým nebo naftovým, jejichž baterie lze dobíjet připojením do zásuvky. Kola tohoto vozu ale uvádějí do pohybu pouze elektromotory a spalovací motor slouží jen pro dobíjení baterií nebo přímé napájení elektromotorů pomocí generátoru.   Chevrolet Volt již v listopadu získal v anketě časopisu Green Car Journal ocenění ekologický automobil roku. Automobilka GM předpokládá, že letos prodá 10.000 vozů Volt. Napřesrok počítá s nárůstem prodeje na 35.000 až 45.000 vozů. Automobil stojí 40.280 dolarů (téměř 770.000 Kč).   pmh dvd    