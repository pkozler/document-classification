 Lyžování přilákalo do  Jeseníků málo lyžařů, neděle byla lepší  Jeseník 16. ledna (ČTK) - S malou návštěvností se během víkendu potýkali provozovatelé lyžařských středisek v Jeseníkách. V sobotu odradil milovníky zimních sportů od návštěvy hor déšť. Během dneška se počasí umoudřilo a sjezdovky se i o trochu více zaplnily. Po oblevě leží na sjezdovkách v nejvyšších moravskoslezských horách stále dost sněhu, všechna střediska jsou stále v provozu.   "V sobotu pršelo celý den s výjimkou oběda, večer se však už ochladilo a nyní je pěkně. Návštěvnost nebyla v sobotu nic moc, dnes je to již průměrné. Jsou to ale většinou lidé, kteří tady mají zaplacené pobyty. Sněhu sice ubylo, ale naštěstí jsme dost nasněžili před Vánocemi," řekl dnes ČTK provozovatel jednoho z lyžařských středisek v Petříkově Robert Kolář.   Podobná situace byla i v Branné na Šumpersku. "Sobota byla hodně špatná, ale v Jeseníkách dnes svítí slunce a návštěvnost je dnes super. Na sjezdovkách nám leží stále 40 až 45 centimetrů sněhu," uvedl Rostislav Procházka z tamního lyžařského areálu.   Dostatek sněhu je i v nejvýše položeném areálu na Ovčárně. "Lyžování je perfektní, lidí však o víkendu nebylo tolik jako obvykle. Odradilo je zřejmě počasí, kdy v nížinách pršelo," řekl ČTK zástupce střediska Josef Figura. Doplnil, že v areálu jezdí všechny vleky a na sjezdovkách je až 80 centimetrů sněhu.   Na oblevu naopak doplácí středisko na Červenohorském sedle, které se spoléhá pouze na přírodní sníh. Podle tamních pracovníků byla návštěvnost lyžařů o víkendu velmi slabá.   ftv mal    