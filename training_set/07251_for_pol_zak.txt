 Prokuratura prověřuje Berlusconiho vztah s klubovou tanečnicí  Přepracovali jsme čelo zprávy s ohledem na vyjádření prokuratury, že prověřuje Berlusconiho. Nové podrobnosti v 2. až 5. odstavci. Změnili jsme titulek.   --------------------    Řím 14. ledna (ČTK) - Italská prokuratura dnes oznámila, že prověřuje premiéra Silvia Berlusconiho kvůli jeho vztahu s tanečnicí z nočního klubu. Podle zdrojů agentury Reuters případ zahrnuje prostituční aféru, která se týká tehdy mladistvé marocké dívky. Berlusconi v reakci na čtvrteční výrok ústavního soudu, který částečně omezil imunitu členů kabinetu, dnes v televizi prohlásil, že toto rozhodnutí nijak neovlivní další činnost vlády.   Zprávu o vyšetřování zveřejnil na svém webu přední italský deník Corriere della Sera. Ten podle AP uvedl, že Berlusconi mohl zneužít svou pravomoc, aby zahladil údajná dostaveníčka se sedmnáctiletou dívkou zvanou Ruby. Prý nepatřičně vyvíjel nátlak na policisty, aby Ruby propustili, když byla zadržena kvůli obviněním z krádeže. Premiér veškerou vinu popírá.   Prokuratura následně v prohlášení oznámila, že prověřuje jeho kontakty s jistou klubovou tanečnicí. Dále uvedla, že si Berlusconiho a jeho právníky předvolala.   List Corriere della Sera také napsal, že policie prohledala kanceláře dvou asistentů premiéra.   Berlusconiho právníci dnes označili vyšetřování premiéra v souvislosti s prostitučním případem za "absurdní a bezdůvodné" a za "velmi vážný zásah do soukromého života". V prohlášení také upozornili, že podezření již dříve odmítli hlavní aktéři i svědci. Podle agentury AP vyjádření prozatím neposkytl milánský prokurátor Antonio Sangermano.   Berlusconi dnes kvůli čtvrtečnímu verdiktu ústavního soudu vystoupil v televizi. "Rozhodnutí soudu nemá vůbec žádný vliv, vláda půjde dál kupředu, protože Itálie potřebuje vše kromě předčasných voleb," prohlásil podla agentury ANSA.   "Musím říci, že jsem nečekal nic jiného. Připomínám, že (zákon o legitimní překážce) jsem nežádal já. Soud nenarušil podstatu zákona, uznal, že legitimní překážka je správná a nezbytná pro toho, kdo plní vládní povinnosti," zdůraznil šéf italské vlády.   Soud typizoval některé skutkové podstaty, jak byly naznačeny v zákoně, že například předsedání vládě je legitimní překážka, stejně tak jako předsedání mezinárodní schůzce. A proto z tohoto hlediska soud předešlou situaci zlepšil, vysvětlil premiér.   Zákon o legitimní překážce byl přijat v červenci 2008 a umožňuje předsedovi vlády a ministrům, aby s odvoláním na to, že jsou zaneprázdněni vládními úkoly, požádali o šestiměsíční pozastavení procesů, které jsou proti nim případně vedeny. Žádost je možné ještě dvakrát opakovat, odklad tedy může dosáhnout délky až 18 měsíců.   Z nálezu ústavního soudu vyplývá, že hrozící soudní řízení proti Berlusconimu nemohou začít automaticky, ale bude na zvážení konkrétního soudce, zda by záležitost komplikovala pracovní náplň člena kabinetu.   V minulosti bylo proti Berlusconimu vedeno mnoho soudních řízení souvisejících zejména s jeho obchodními zájmy. Dosud byl vždy osvobozen nebo zbaven obvinění, protože byl případ již promlčen nebo se Berlusconi těšil imunitě jako premiér.   Berlusconi dnes v televizi znovu zdůraznil, že tyto "procesy jsou naprosto smyšlené, směšné, groteskní. Ostatně jsem již přede všemi ujistil, že taková fakta neexistují. Nejsou tu fakta, na jejichž základě by bylo možné vynést rozsudek", prohlásil šéf vlády.   Berlusconi vždy zdůrazňoval, že je nevinen, a označoval se za oběť levicově orientovaných představitelů justice.   zpt pel mik  