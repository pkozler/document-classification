 Prodej aut v Indii v dubnu stoupl nejpomaleji za téměř dva roky  Dillí 9. května (ČTK) - Prodej osobních automobilů v Indii se v dubnu meziročně zvýšil o 13 procent na 162.825 vozů. Tempo jeho růstu tak bylo nejpomalejší za téměř dva roky. Vyplývá to podle agentury Reuters z dnešních údajů indického svazu výrobců automobilů SIAM.   Poptávku negativně ovlivnily vyšší prodejní ceny, stoupající úrokové sazby a dražší pohonné hmoty. "Očekáváme odkládání nákupů automobilů kvůli úrokovým sazbám a vyšším cenám," uvedl svaz. Předpověděl, že tempo růstu prodeje v tomto finančním roce, jenž začal v dubnu, zpomalí na 12 až 15 procent. V předchozím roce prodej stoupl o rekordních 30 procent na 1,98 milionu vozů.   Indická centrální banka minulý týden zvýšila úrokové sazby o půl procentního bodu. Upozornila, že hodlá bojovat s vysokou inflací i na úkor hospodářského růstu. Některé indické automobilky byly navíc v uplynulých měsících nuceny zvýšit ceny kvůli rostoucím nákladům na ocel a další suroviny.   Prodej nákladních automobilů a autobusů, který je důležitým ukazatelem ekonomické aktivity, se v dubnu v Indii meziročně zvýšil o osm procent na 53.202 vozů.   Indie je třetí největší ekonomikou v Asii. Země je podobně jako sousední Čína atraktivním odbytištěm pro výrobce automobilů, kteří se na těchto rychle rostoucích trzích snaží kompenzovat slabší poptávku ve vyspělých zemích.   pmh dvd  