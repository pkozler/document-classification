 Akcie v západní Evropě kvůli statistice a dluhové krizi oslabily  Londýn 7. ledna (ČTK) - Akcie na burzách v západní Evropě dnes oslabovaly a dolů je tlačily jak obavy z dalšího vývoje dluhové krize v eurozóně, tak horší statistika z amerického trhu práce. Ztráty ale nebyly nijak závratné a podle analytiků mohou být součástí očekávané korekce po vysokém růstu z konce minulého roku. Značný vliv ale patrně bude mít aukce státních dluhopisů dalších zemí na periferii eurozóny.   Panevropský index FTSEurofirst 300 dnes oslabil o 2,84 bodu a den uzavřel nižší o 0,25 procenta na hodnotě 1144,39 bodu. Za celý týden má ale zisk zhruba dvě procenta a od minima z března 2009 už zpevnil asi o 77 procent.   "Dluhová krize v eurozóně v tomto čtvrtletí vyvstane jako největší obavy investorů," poznamenal šéf investiční společnosti SVM Asset Management Colin McLean, jehož citovala agentura Reuters. "O pomoc ze stabilizačního fondu bude muset požádat Portugalsko," dodal.   Právě Portugalsko, a do určité míry i Španělsko, teď investorům přidělává nejvíce vrásek na čele. V nedávné anketě většina ekonomů uvedla, že Portugalsko se zahraniční pomoci nevyhne, u Španělska ale takové riziko ekonomové zatím nevidí. Narůstající nervozita se nicméně odráží na burzách v obou zemích.   Z jednotlivých titulů dnes v Evropě klesaly především banky. Francouzské ústavy BNP Paribas a Société Générale měly spolu se španělskými Banco Santander a BBVA ztráty v rozmezí 2,2 až tři procenta. Určitou roli sehrál i verdikt nejvyššího soudu amerického státu Massachusetts. Ten anuloval rozhodnutí o zabavení dvou nemovitostí, které nařídily banky Wells Fargo a US Bancorp. Verdikt může mít dalekosáhlé následky pro celý sektor.   Vedle potíží eurozóny ale trhy ovlivnila i statistika z USA. Největší ekonomika světa v prosinci vytvořila mimo zemědělský sektor jen asi 103.000 pracovních míst, což je mnohem méně, než čekali analytici. Navíc se ukázalo, že místa vznikají prakticky jen v soukromém sektoru, státní správa dál propouští.   Optimistický je ale pokles míry nezaměstnanosti. Ta se snížila na 9,4 z listopadových 9,8 procenta a přestože je to na první pohled příznivý vývoj, žádné velké zlepšení to neznamená. Pokles na jednu stranu odráží fakt, že firmy jsou ochotny přijímat více zaměstnanců, na druhou stranu se v něm ale odráží i to, že část lidí vzdala snahu najít si práci. Snížila se tudíž základna, z které se míra nezaměstnanosti vypočítává.   Index DAX burzy ve Frankfurtu dnes odepsal půl procenta, britský FTSE 100 ztratil 0,6 procenta a francouzský CAC 40 asi jedno procento. Větší ztráty měly burzy na periferii eurozóny. Španělský index Ibex 35 oslabil o 1,5 procenta, portugalský PSI 20 klesl o tři procenta.   spr mha  