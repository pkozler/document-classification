 V šumavském parku začalo kácení stromů u turistických cest  --------------------    Ke zpravodajství: FOTO/aktuality   --------------------    Vimperk (Prachaticko) 16. května (ČTK) - Správa Národního parku Šumava zahájila kácení stromů podél turistických cest. Podle Jaromíra Bláhy z Hnutí Duha se ale podle směrnic parku nekácí jen jednotlivé nebezpečné suché stromy, ale všechny. Cesty v divoké přírodě teď lemují pařezy, řekl ČTK. Navíc dříví z druhých bezzásahových zón, jež by mělo zůstat v lese, z rezervace správa parku odváží jako palivové, ředitel parku Jan Stráský nedodržuje směrnice rezervace, upozorňuje Hnutí Duha.   Podle mluvčí parku Jany Zvettlerové je kácení nebezpečných suchých stromů kolem turistických cest běžná každoroční praxe. Nebezpečným stromem se rozumí jakýkoliv strom nacházející se v určité vzdálenosti od turistické trasy, zpravidla na výšku poloviny stromu, minimálně však 15 metrů od ní.   "Ochrana turistů před případným pádem suchých stromů je bezesporu legitimní, Hnutí Duha ale kritizuje způsob, jakým se tato opatření provádějí. Existují podstatně šetrnější metody, které výletníkům neznehodnotí zážitek z šumavské přírody. Třeba v sousedním národním parku na bavorské straně Šumavy, a donedávna také u nás, se nebezpečné stromy podél cest zlomily nebo seřízly tak, aby vypadaly jako pahýly, když se strom sám od sebe ulomí. S výjimkou nejfrekventovanějších cest se takto předčasně nelámaly v širokém pásu všechny stromy, ale jen ty, které hrozily pádem na stezku," vysvětlil Bláha.   V národním parku teď podle něj jezdí harvestor, který podél cest uřezává v širokém pásu všechny stromy u pařezu, následně je naporcuje na špalky a odváží. Správa parku tak nedodržuje své vlastní směrnice a nařízení. Podle nich se podél cest nekácí všechny stromy, ale jen ty nebezpečné a v území ponechaném přírodě se nesmí kmeny odvážet. Suché stromy patří k divoké přírodě a mají význam pro ochranu půdy i mladých stromků.   "Doufám, že se výlety tisícovek milovníků Šumavy tímto způsobem neznehodnocují jenom proto, aby si někdo zatopil v kamnech. Přece palivové dříví pro místní lidi se má brát z těch dvou třetin parku, kde se v lesích hospodaří, a ne z území ponechaného přírodě," apelují ekologové.     Ke kácení, a s výjimkou první zóny i odvozu suchých kmenů, dochází například v pásmu podél Starobřeznické cesty po zelené turistické značce z Modravy na Březník a na mnoha dalších místech. Podobný osud hrozí i cestě k pramenům Vltavy.   Směrnice parku mimo jiné uvádí, že při průchodu stezek prvními zónami i pralesovitými porosty ve druhých zónách se k odstranění nebezpečných stromů přistoupí jen v krajním případě, pokud je zcela zjevné bezprostřední ohrožení provozu na trase či vyhrazeném místě. V bezzásahových zónách je veškerá dřevní hmota určena k zetlení, aby posloužila přirozené obnově lesa.   mi jpt  