 Výstřední italský fotograf šokoval kalendářem s ženským ohanbím  --------------------    Ke zpravodajství: FOTO ve Fotobance  ID foto: FO01221706, FO03019164   --------------------    Florencie (Itálie) 14. ledna (ČTK) - Italský fotograf Oliviero Toscani, s jehož jménem jsou spojeny četné skandály, ve čtvrtek ve Florencii představil reklamní kalendář tvořený fotografiemi ženských přirození. Na to ostře reagovala zejména feministická sdružení.   "Chtěl jsem zbavit pozlátka tradiční módní fotografie, kde se objevují ženy na vysokých podpatcích s ostře rudými rty, kde se ukazuje vše kromě trojúhelníku ženského sexu, pravého jádra svádění," řekl fotograf agentuře AFP.   Kalendář již vyšel v 76.000 výtiscích a bude prodáván spolu s italskou verzí magazínu Rolling Stone, slibuje konsorcium Vera Pelle (Pravá kůže) na svých internetových stránkách  http://www.pellealvegetale.it/ , pro něž Toscani kalendář připravil. Jde o skupinu koželuhů, kteří používají přírodní barviva získaná z rostlin.   Podle Toscaniho jsou uvedené fotografie symbolem přirozené krásy.   Proti této kampani se ihned vzbouřila skupina feministek. "Jsme pobouřeny tímto využívání ženského těla k reklamě," prohlásila Roberta Gavagnová z asociace Artemisia bojující proti násilí.   Toscani vybudoval svou kariéru na skandálu. Na kontě má například knihu Reklama je navoněná zdechlina nebo kontroverzní kampaň pro oděvní firmu Benetton, kdy zachytil muže umírajícího na AIDS, či fotografie odsouzených k smrti ve Spojených státech. Některé jeho kampaně byly v Itálii zakázány, především ta, kde zachycuje dvojici homosexuálů, kteří se vzájemně laskají na pohovce z černé kůže, či kampaň, v níž využil snímek mladé ženy trpící anorexií.   Rada pro dohled nad reklamou ve čtvrtek konsorcium Vera Pelle vyzvala, aby tomuto kalendáři nedělalo reklamu, protože jde o útok na důstojnost člověka, neboť se tu "ženské tělo přirovnává k vydělané kůži".   pel kš  