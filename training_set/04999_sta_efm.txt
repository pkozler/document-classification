 Vobruba: Orco bude vyplácet dividendy až po vyřešení dluhů  Praha 11. května (ČTK) - Akcionáři developerské společnosti Orco se pravděpodobně až do konečného vyřešení dluhopisového zadlužení firmy dividend nedočkají. V rozhovoru na serveru Patria.cz to dnes řekl výkonný ředitel Orka Aleš Vobruba.   "Orco nikdy nebylo dividendovou akcií a do konečného vyřešení dluhopisového dluhu se jí nestane," uvedl manažer.   Orco se v posledních dvou letech potýká s vysokým zadlužením. Kvůli dluhům se firma nacházela přes rok v režimu soudní ochrany před věřiteli. Loni v květnu ale obchodní soud v Paříži schválil obchodní plán Orka, který zahrnuje splacení dluhu firmy do roku 2020.   Vobruba dnes zopakoval, že potenciálním rizikem může být pro firmu splacení závazků z dluhopisů ve výši 100 milionů eur (zhruba 2,4 miliardy korun) za její dceřinou společnost Orco Germany. Tuto částku musí firma splatit v roce 2012. Příští rok čeká na Orco Germany také splacení bankovního úvěru ve výši 300 milionů eur (kolem 7,3 miliardy korun). Orco si pro vyřešení tohoto dluhu najalo v Paříži poradenskou společnost Rotschild.   Orco patří mezi přední developerské společnosti ve střední Evropě, hlavní oblast působení firmy je v Česku. Její akcie se mimo jiné obchodují na pražské burze. Mezi největší plánované projekty Orka patří zástavba území kolem bývalého nádraží v Praze-Bubnech. "Bubny zůstávají i nadále našim klíčovým multifunkčním developerským projektem," řekl dnes Vobruba.   Orco v loňském roce vytvořilo zisk 233,4 milionu eur. Předloni firma vykázala ztrátu 250 milionů eur.   dnv vju  