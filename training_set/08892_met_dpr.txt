 Na horských silnicích v hradeckém kraji leží ujetý sníh  Hradec Králové 27. ledna (ČTK) - V Královéhradeckém kraji leží na horských silnicích až deset centimetrů silná ujetá vrstva sněhu, která je nerovná a místy zledovatělá. Na řadě silnic nižších tříd leží ujetý či rozbředlý sníh. Hlavní silniční tahy byly dnes ráno většinou mokré. Někde se ráno vyskytovaly sněhové přeháňky, teploty se pohybovaly několik stupňů pod bodem mrazu. ČTK to zjistila u silničářů v kraji.   Dnes by v kraji mělo být oblačno až zataženo, místy se slabým sněžením. Teploty by se měly pohybovat kolem nuly, na horách kolem minus pěti stupňů Celsia. Večer se mohlo místy tvořit náledí, varovali meteorologové.   ry jpt        