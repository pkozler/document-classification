 V podzemí Sněžky budou letos poprvé přístupné dva okruhy  Pec pod Sněžkou (Trutnovsko) 26. května (ČTK) - Jeskyňáři v historickém dole Kovárna v Obřím dole v Krkonoších připravili druhý návštěvnický okruh. Během prázdninových měsíců bylo dosud možné projít pouze trasou A, nová trasa B je určená pro odvážné a fyzicky zdatné návštěvníky. ČTK to řekl Radko Tásler ze společnosti Speleo Albeřice, která podzemí před lety zpřístupnila.   "Na trase B čeká návštěvníky zdolání několika žebříků a schodišť. Lidé si vychutnají charakter starého dolu a pochopí dřinu horníků vynášejících rudu z hlouby hory na povrch," uvedl Tásler. Návštěvníci okruhu uvidí například vytesané nádrže na vodu, skalní pilíře či úsek novodobé chodby s důlní technikou zanechanou na místě v roce 1959. Prohlídka okruhu zabere zhruba tři hodiny.   Trasa A bude přístupná v červenci a srpnu od čtvrtka do neděle, na každý den je připraveno několik prohlídek. Trasu B bude možné projít pouze o prázdninových víkendech. Jeskyňáři také upozorňují na to, že pro vstup do dolu je nutná pevná obuv a teplejší oblečení, protože v chodbách je sedm stupňů Celsia. Počet návštěvníků v jedné prohlídce je omezený na deset lidí, zájemci o prohlídku dolu si musejí vstupenky koupit v Informačním centru Veselý výlet v Peci pod Sněžkou a k vstupu v Obřím dole dorazit po svých.   Za vybudování druhé prohlídkové trasy jeskyňáři zaplatili zhruba pět milionů korun, které získali z evropského projektu Podzemí Krkonoš. Kvůli umístění žebříků a lávek do podzemí byl vloni historický důl Kovárna pro návštěvníky celé prázdniny uzavřený.   Jeskyňáři štoly v podzemí Sněžky zkoumali od roku 1988. Chodby vznikaly od středověku, těžily se v nich například arzenové rudy, které se užívaly ve sklářství. Speleologové zatím v podzemí Sněžky objevili přibližně čtyři kilometry chodeb umístěných v pěti patrech.   sja snm  