 Pardubické letiště přepravilo o více než čtvrtinu víc pasažérů  Pardubice 4. ledna (ČTK) - Pardubické letiště loni přepravilo o více než čtvrtinu víc pasažérů. Loni odbavilo více než 62.000 pasažérů, předloni jich bylo méně než 50.000. Počty vzrostly díky ruské klientele. ČTK to řekl šéf společnosti East Bohemian Airpot (EBA) Jan Andrlík.   "Dá se předpokládat, že čísla se budou navyšovat. Věřím, že nárůst cestujících si vynutí návrat pravidelných linek do Ruska. Byli bychom také rádi, kdyby cestovní kanceláře zlepšily nabídku do letních destinací," řekl Andrlík.   Díky většímu počtu pasažérů letiště odbavilo i víc letadel. Počet přistání a odletů se zvýšil o 31 procent na 1234. Růst ale není takový jako u pasažérů. Firmy stále šetřily a objednávaly si méně byznys letů v menších letadlech.   "Kvůli poměrně velkým odpisům budeme v účetní ztrátě, ale u provozních výsledků budeme mít vyrovnaný rozpočet. Obrat bude někde kolem 90 milionů korun," řekl Andrlík.   Mezinárodní letiště čeká už na jaře investice za 280 milionů korun. Připravuje rozšíření přistávací plochy a zkvalitní palivovou základnu a technické zázemí, které například vylepší podmínky pro nákladní přepravu.   Z evropských dotací letiště dostane 214 milionů korun, na dalším financování by se měl podílet stát, město a kraj. Vlastní dvě třetiny a třetinu akcií společnosti EBA.       Počty přepravených osob z pardubického letiště:     2002  2003  2004  2005  2006  2007  2008  2009  2010     3862  28.397  46.999  49.165  71.500  93.700  86.863  49.032  62.302     zdroj: EBA   jlc jpt  