 Rakouský ministr obrany odvolal po sporech šéfa generálního štábu  Vídeň 24. ledna (ČTK) - Rakouský ministr obrany Norbert Darabos odvolal náčelníka generálního štábu armády Edmunda Entachera. Jako důvod uvedl "ztrátu důvěry" poté, co šéf štábu veřejně kritizoval ministrovy úvahy o tom, že by se rakouská armáda měla změnit z branecké na dobrovolnickou kombinovanou s profesionální. Oznámila to dnes agentura DPA.   V poslední době se v Rakousku intenzivně diskutuje o budoucí podobě vojska, obdobně jako v sousedním Německu. Většina médií a obyvatelstva přitom podporuje zrušení nebo alespoň pozastavení povinné vojenské služby.   Dosavadní šéf štábu Entacher v rozhovoru pro dnešní magazín Profil vyjádřil znepokojení nad možným odklonem od povinné vojenské služby. Už nyní máme v určité míře smíšený systém tvořený vojáky z povolání a branci. S ním jsme dosud dokázali všechny na nás kladené úkoly dobře zvládnout," řekl a označil dosavadní systém za "v zásadě vyhovující".   Rakouská armáda je s ohledem na velikost státu poměrně početná, země je totiž neutrální a vychází z doktríny ubránit své území po určitou dobu sama. Komentáře však upozorňují, že stejně jako všechny branecké armády na celém světě ztrácí i rakouská postupně krok s dobou. Chybí jí finance na stále častější obměňování špičkové techniky a na specialisty k jejímu ovládání, kteří by měli být profesionálové.   ik šeb  