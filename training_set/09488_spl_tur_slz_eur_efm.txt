 Lesy ČR zrekonstruovaly starý výletní chodník v Českém ráji  Frýdštejn (Jablonecko) 23. června (ČTK) - Komplexní opravu absolvoval v minulých měsících výletní chodník spojující Frýdštejn a Pantheon na Malé Skále na Jablonecku. Oblíbená turistická trasa byla ve velmi špatném stavu, dřevěné a kamenné stupně byly poškozené, v některých místech návštěvníci vyšlapali stezky mimo hlavní trasu. Obnova stála více než dva miliony korun, 1,346 milionu zaplatí EU z programu rozvoje venkova. U příležitosti otevření zrekonstruované stezky o tom dnes ČTK informoval Zbyněk Boublík, mluvčí Lesů ČR, které byly investorem.   Půldruhého kilometru dlouhá turistická trasa je součástí Zlaté stezky Českého ráje. Chodník vybudoval počátkem 19. století majitel maloskalského panství František Zachariáš Römisch. "Na části úseku se musel zpevnit i její povrch, který poškodila postupná eroze. Rádi bychom, aby veřejnost na stezce nepoužívala jízdní kola, protože ta mohou povrch velmi rychle narušit," řekl krajský ředitel Lesů ČR v Libereckém kraji Ludvík Řičář.   Oblast Maloskalska, kde se opravená část turistické trasy nachází, je romantickou oblastí Českého ráje. Její dominantou je Vranovský hřeben, po kterém prochází upravovaný úsek turistické stezky, na níž stojí i středověké hrady Frýdštejn a Vranov - Pantheon. Ráz krajiny doplňuje množství náhrobků, pomníků, kamenných uren, nápisů a letopočtů, které připomínají bájné a historické osobnosti a události. Ty nechal do krajiny rozmístit František Zachariáš Römisch, který se také zasloužil o úpravu přístupu k hradu Vranov a vysoko nad Jizerou vybudoval vyhlídku.   Výletní chodník z Frýdštejna na Pantheon je jen malou částí Zlaté stezky Českým rájem. Je dlouhá 99 kilometrů a prochází od Mnichova Hradiště do Jičína. Spojuje už po desetiletí nejkrásnější a nejvýznamnější místa Českého ráje, lemují ji středověké hrady Valečov, Kost, Trosky, Hrubá Skála nebo Valdštejn. Počátky jejího vzniku spadají do druhé poloviny 19. století, kdy Klub českých turistů (KČT) začal v Českém ráji značit cesty pro turisty a budovat vyhlídky a odpočinkové objekty. V turistických mapách je celá trasa značena červeně.   ivc hj  