 Olomoucká práva obnovila po rekonstrukci výuku o týden dříve  Olomouc 3. ledna (ČTK) - O týden dříve se dnes oproti původním plánům mohli vrátit do školy studenti i učitelé Právnické fakulty Univerzity Palackého v Olomouci. Fakulta měla od října netradiční prázdniny kvůli rekonstrukci budov, jež přinese výraznou úsporu nákladů. Stavební práce budou ještě několik týdnů pokračovat, už ale neomezí běžný provoz fakulty, sdělil dnes ČTK mluvčí univerzity Rostislav Hladký.   Rekonstrukce obou budov na třídě 17. listopadu začala 23. října a spočívala ve výměně oken, opravách a zateplení fasády. Původně měla začít už loni v červnu, posun termínu prací ale nakonec donutil vedení fakulty zasáhnout do výuky v zimním semestru. Oprava právnické fakulty totiž byla součástí většího projektu, který se týká více fakult a je dotován z evropských fondů.   "Budovy již rekonstrukci potřebovaly opravdu nutně. Nevyhovující byl nejen jejich vzhled, ale především stav oken. Některá již nebylo možno bezpečně otevírat, jinde se intenzivně větralo i při uzavřených oknech," uvedl proděkan pro organizaci Filip Dienstbier.   Podle něj studenti dokončí přerušený semestr v následujících šesti týdnech. Zkouškové období v zimním semestru začne 14. února, výuka v letním semestru pak 7. března 2011.       Vynucené volno podle vedení fakulty nesloužilo jen k zahálení. "Zejména studenti absolventských ročníků využili přerušení výuky k tvorbě svých diplomových prací. To jim v následujících měsících otevře větší prostor pro přípravu na ústní část státních závěrečných zkoušek," řekl proděkan pro studijní a pedagogické záležitosti Filip Ščerba.   Univerzita Palackého uspěla hned se třemi projekty na úsporu energií ve svých budovách, pro své záměry využije dotaci z operačního programu životní prostředí. Projekty se týkají celkem 15 univerzitních objektů, u kterých tak bude možné nejen zateplit pláště, ale také je vybavit novými okny a dveřmi. Některé akce se uskutečnily už loni, jiné přijdou na řadu letos.   srd snm  