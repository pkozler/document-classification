 Polský ministr: Rusové se snaží ukázat, že Polákům velí opilci  Varšava 14. ledna (zpravodajka ČTK) - Za zpolitizované považuje polský ministr obrany Bogdan Klich některé výroky šéfky ruského Mezistátního leteckého výboru (MAK) Taťjany Anodinové. Ruští vyšetřovatelé ve středu představili zprávu o příčinách loňského leteckého neštěstí u Smolenska, při němž zahynul polský prezident a dalších 95 lidí. Podle Klicha Anodinová chtěla Poláky před světovou veřejností ukázat v nepříznivém světle.   "Zdůrazňování a opakování toho, že (velitel polských vzdušných sil) Andrzej Blasik) měl 0,6 promile alkoholu v krvi, bylo politickou hrou se světovým veřejným míněním," řekl dnes v polském Radiu Zet Klich. Anodinová podle něho chtěla ukázat Poláky jako ty, kteří způsobují takové katastrofy kvůli tomu, že jim velí opilí nadřízení. "Výroky Anodinové byly pro MAK kompromitující," myslí si polský ministr.   Vyšetřovatelé z ruského MAK tvrdí, že za katastrofu z 10. dubna loňského roku mohou chyby polské posádky, vystavené psychickém nátlaku nadřízených. V kabině pilotů byl až do posledního okamžiku velitel vzdušných sil Blasik. Ministr Klich k tomu dnes řekl, že tím sice žádné předpisy neporušil, protože v té době taková pravidla neexistovala, ale myslí si, že Blasik v kokpitu být neměl.   Podle MAK nic neukazuje na zavinění na ruské straně.Ruská Zpráva vyvolala v Polsku pobouření a Jaroslaw Kaczyński, šéf polské opozice a bratr tragicky zemřelého prezidenta, ji hned ve středu označil za žert na účet Polska. Podle premiéra Donalda Tuska dokument není kompletní. Ve čtvrtek proto oznámil, že Polsko požádá Moskvu, aby se obě země pokusily vypracovat společnou verzi vyšetřovací zprávy.   hab ank  