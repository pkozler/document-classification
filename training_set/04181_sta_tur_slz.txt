 V Blansku nákladem 30 milionů korun opravují historickou Sýpku  Blansko 24. června (ČTK) - V Blansku rekonstruují objekt historické zámecké Sýpky, v níž by měla být příští rok v květnu otevřena nová restaurace a pivotéka. Zařízení nabídne také ubytování. Projekt přijde na bezmála 30 milionů korun, řekl dnes ČTK jeho majitel Vlastimil Chládek. Sýpka sice není na seznamu památek, přesto patří k nejstarším budovám ve městě.   "Rozhodně chceme historický ráz budovy zachovat a skloubit jej s moderním pojetím," uvedl majitel. U Sýpky vznikne přístavba s moderním zázemím pro pracovníky objektu a s novou kuchyní.   Objekt už v minulosti sloužil jako restaurace. Nyní je ve velmi špatném stavu. Celkovou rekonstrukci potřebuje střecha i interiéry. Problémem je vysoká vlhkost ve sklepích. Novinkou v budově bude kromě pivotéky devět pokojů pro hosty, z nichž každý by měl být vytvořen tak, aby prezentoval nějaký druh sportu.   Sýpka sousedí s blanenským zámkem a v minulosti tvořila jeho hospodářské zázemí. Datum vzniku objektu není známý, předpokládá se ale, že mohla vzniknout počátkem 17. století, kdy Blansko patřilo rodu Žalkovských ze Žalkovic. V roce 1919 bylo celé hospodářství u blanenského zámku konfiskováno Československem.   Objekt získalo Blansko, které jej pak pronajalo. Později se stal součástí zemědělského družstva. V 60. letech minulého století byla všechna hospodářská stavení stržena a zachovala se jen Sýpka, z níž vznikla stylová restaurace, řekla ČTK ředitelka blanenského muzea Eva Nečasová.   Vladimír Klepáč snm  