 Renault podal žalobu kvůli údajné průmyslové špionáži  Paříž 13. ledna (ČTK) - Francouzská automobilka Renault dnes u pařížské prokuratury podala žalobu na "neznámé osoby" v případu podezření na organizovanou průmyslovou špionáž. Obvinila je z korupce, krádeže, porušení důvěry a utajování informací.   Firma uvedla, že žalobu podala po odhalení závažných případů pochybení a zneužití funkcí. Ty měly podle ní nepříznivý dopad na "strategická, technologická a duševní aktiva" Renaultu.   Renault minulý týden dočasně zbavil funkcí tři manažery podezřelé z předávání informací o projektu elektromobilu. V médiích se tehdy objevily zprávy, že Renault podezřívá ze špionáže čínskou konkurenci a že francouzská tajná služba tuto možnost prošetřuje.   Čína však toto podezření odmítá a celý případ může zhoršit vztahy mezi oběma zeměmi. Francouzská vláda od té doby spojitost případu s Čínou bagatelizuje a říká, že žádnou cizí zemi ze špionáže nepodezírá.   Automobilka o víkendu uvedla, že údaje o programu elektromobilu zřejmě získala organizovaná mezinárodní síť. Podle provozního ředitele Patricka Pelaty unikla data týkající se nákladů a ekonomického modelu programu elektromobilu, avšak hlavní prvky technologie se zhruba 200 patenty zůstaly utajeny. Program elektrovozu je klíčovým prvkem strategie, do níž Renault investuje spolu s japonskou partnerskou automobilkou Nissan miliardy eur.   hp vju  