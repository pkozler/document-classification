 Hradecké silničáře zatím stojí zimní údržba o miliony korun více  Hradec Králové 4. ledna (ČTK) - Silničáře v Královéhradeckém kraji stála zimní údržba komunikací od listopadu do konce prosince o miliony korun více než ve stejném období roku 2009. Podle hrubého odhadu zatím náklady na údržbu činily 50 až 70 milionů korun. Cestáři již spotřebovali asi polovinu zásob soli. ČTK to dnes řekl Jiří Hošna z tiskového oddělení hradeckého kraje.   Silničáři v kraji zatím nemuseli řešit žádné krizové či kalamitní situace. "Stávající zima je ale náročná na náklady a spotřebu posypu. Zima sice začala až koncem listopadu, od té doby však téměř nepřetržitě trvá a silnice se musí prakticky stále udržovat," uvedl Hošna. Připomněl, že v minulé sezoně začala tuhá zima až v lednu, zatímco listopad a prosinec 2009 byly poměrně klidné.   Na cesty silničáři v kraji zatím vysypali asi 9000 tun soli, což bylo zhruba o 30 až 35 procent více než ve stejném období minulé zimy. Z původní zásoby tak použili zhruba polovinu. Nedostatek soli však podle Hošny nehrozí, protože kraj sůl postupně dokupuje po celou zimu.   Škody na silnicích po letošní zimě budou podle kraje zřejmě minimálně stejné jako v minulé zimě a opět půjdou do desítek milionů korun. "Přesný odhad škod nyní není možný. Výtluky jsou vidět hlavně tam, kde se solí. Na vozovkách udržovaných inertním posypem leží vrstva sněhu a výtluky se objeví až při oblevě," uvedl Hošna.   Silnice jsou zimou poškozené plošně po celém kraji, na vytvoření díry v silnici někdy stačí i jen jeden den. Silničáři se proto snaží výtluky, pokud to počasí dovolí, průběžně opravovat takzvanou studenou směsí již nyní. S hlavními opravami začnou ale až na jaře.   Průměrná zima obvykle vychází krajský rozpočet celkem na zhruba 200 milionů korun, což byly i náklady na údržbu silnic v zimě 2009/2010. Dosavadní největší výdaje se zimní údržbou měl kraj v zimě 2005/2006, a to necelých 250 milionů korun.   Celkem mají silničáři v hradeckém kraji na starosti údržbu více než 3750 kilometrů silnic prvních, druhých a třetích tříd. V zimě se v kraji neudržuje asi 300 kilometrů silnic třetích tříd. Jde například o málo využívané cesty v horách a na okrajích okresů s minimálním provozem. Krajští silničáři disponují 110 sypači s radlicemi, deseti sněhovými frézami a 40 nakladači.   Zdeněk Rychtera mol  