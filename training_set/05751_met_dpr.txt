 Ve středních Čechách místy komplikují dopravu déšť a mlha  Praha 10. ledna (ČTK) - Ve středních Čechách dnes ráno místy komplikují dopravu déšť a mlha. Obezřetní by měli být zejména řidiči na hradecké dálnici D11. Teploty se pohybují od nuly do tří stupňů Celsia, na většině území vane slabý vítr, vyplývá z informací Ředitelství silnic a dálnic.   Nehoda se ráno stala například u Kutné Hory, kde havarovala dvě osobní auta. Na silnici z Prahy do Karlových Varů nedaleko Řevničova na Rakovnicku zase nezvládl jízdu řidič nákladního tahače, který skončil v příkopu. Obě kolize se obešly bez zranění.   khj mol  