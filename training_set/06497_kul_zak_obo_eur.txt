 EK chce přimět internetové operátory k ochraně autorských práv  Brusel 24. května (zpravodaj ČTK) - Evropská komise dnes představí návrh, který by měl přimět poskytovatele internetového připojení k ochraně autorských práv. Podle Bruselu mají právě oni jedinečnou možnost k obraně duševního vlastnictví, protože disponují přístupem přímo ke zdroji internetového "pirátství".   Zatím ovšem není příliš jasné, jak chce komise k takovému postupu donutit. Evropské právo jí příliš silnou ruku nedává, pokud by se ovšem snaha komise opravdu realizovala, operátoři by teoreticky mohli od připojení k internetu odpojovat všechny, kteří se porušení autorských práv dopustí.   Brusel zároveň plánuje jmenovat vyjednávače, který by dovedl soukromý sektor k dohodě o vybírání poplatků za ochranu autorských práv u MP3 skladeb, tiskáren či "chytrých" mobilních telefonů, které poskytují pokročilé funkce. Jednání o snížení poplatků mezi výrobci elektronických zařízení a umělci, jež odstartovala již v roce 2002, zkrachovala.   urm rv  