 V Kalifornii se hledá majitel 1,5 metru dlouhého varana  --------------------    Ke zpravodajství: ilustrační FOTO ve Fotobance  ID foto: P201004250340201   --------------------    Riverside (USA) 26. ledna (ČTK) - Zaměstnanci zvířecího útulku v Kalifornii hledají majitele poměrně neobvyklého domácího mazlíčka, který se našel, jak bezcílně bloumá po obytné čtvrti v Riverside. Jde o metr a půl dlouhého varana (Varanus albigularis ionidesi), který dost vyděsil místní obyvatele, napsala dnes agentura AP.   Zbloudilého varana zahlédli místní obyvatelé v úterý odpoledne, řekl mluvčí zvířecí záchranné služby John Welsh. Odchytit se ho povedlo jednomu ze zaměstnanců útulku, který varanovi přehodil kolem krku smyčku na dlouhé tyči, a přítomný policista posléze popadl plaza za trup.   Podle Welshe ale varan na tento druh zvířete vypadá vychovaně a zdá se, že ho skutečně někdo dlouhodobě držel jako domácího mazlíčka. Pravděpodobné je, že utekl z klece v době nepřítomnosti svého majitele, dodal.   Tento druh varana je masožravý a jeho původní domovinou jsou travnaté oblasti Afriky.   dk kš  