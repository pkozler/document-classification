 V Kazachstánu mají prodloužení Nazarbajevova mandátu za jisté  Astana 12. ledna (ČTK) - V Kazachstánu pokračuje masivní kampaň na podporu referenda o automatickém prodloužení mandátu prezidenta země Nursultana Nazarbajeva o dalších deset let. Přestože sám prezident návrh na referendum odmítl, poslanci vládní strany i mimoparlamentní opozice nepochybují o tom, že zákonodárci prezidentské veto přehlasují. K debatě o referendu se poslanci obou komor kazašského parlamentu sejdou v pátek.   Prezidentova strana Světlo vlasti, k níž se hlásí všichni parlamentní poslanci, dnes v Astaně vyzvala k založení "celostátní demokratické koalice Kazachstán 2020", která má akce na podporu referenda koordinovat. Pokud v pátek chtějí poslanci návrh na referendum prosadit, musejí zvrátit Nazarbajevovo veto čtyřpětinovou většinou.   Prezidentský mandát Nazarbajeva, který v zemi neomezeně vládne 20 let, by vypršel příští rok. Pokud bude návrh na referendum schválen a samotné referendum pak návrh na prodloužení mandátu podpoří, bude Nazarbajev Kazachstánu bez voleb vládnout do roku 2020, kdy mu bude 80 let.   Slabá a roztříštěná kazašská opozice návrh odmítá jako nedemokratický, ale její hlas likvidovaný všudypřítomnou cenzurou zaniká v organizované "všelidové" kampani. Návrh na referendum už podpisem podpořilo přes pět milionů Kazachů, což je víc než polovina obyvatel s volebním právem.   Vladimir Kozlov, vůdce neparlamentní opoziční strany Vpřed (Agla), dnes v rozhovoru pro kazašské vysílání Rádia Svoboda prohlásil, že iniciátoři referenda chtějí "změnit kazašskou ústavu v zápis do Nazarbajevova památníku". Podle Kozlova je referendum "klasickým projevem primitivních lidských pudů a kastrací lidské důstojnosti".   jas mik  