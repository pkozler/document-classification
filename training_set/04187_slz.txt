 Kominické služby na Vysočině zatím moc nepodražily  Jihlava 9. ledna (ČTK) - Kominické služby na Vysočině zatím kvůli novému nařízení o podmínkách provozu komínů zřejmě moc nepodražily, ale není vyloučeno, že ceny ještě o něco stoupnou. Firmy na Jihlavsku a na Žďársku, které oslovila ČTK, účtují za kontrolu komína od 300 Kč. Částka se zvyšuje, pokud se komín dlouho nečistil nebo je těžko přístupný. Samotné vyčištění komína stojí kolem stovky.   Některým kominíkům už kvůli novému nařízení přibyly zakázky. Zájem však podle nich může zase brzo opadnout. "Ta služba je teď poptávána nárazově," konstatoval Jan Leksa, krajský zástupce Společenstva kominíků, jehož kominická firma působí hlavně na Ždársku a na Chrudimsku. Kominíka shánějí v poslední době i domácnosti, do nichž se léta nechodilo. "Kam chodíme pravidelně, tam na nás asi nečekají. Vědí, že v určitou dobu přijdeme a tu službu jim uděláme," uvedl.   Společenstvo kominíků sdružuje v celé zemi více než 700 kominíků. Na Vysočině podle Leksy působí přes 50 kominických firem, což je asi dostatečný počet. "Rozhodně narůstá počet lidí, kteří dělají kominičinu a dělají ji seriózně. Bohužel se již objevili i podvodníci bez znalostí a platného osvědčení," poznamenal.   Nařízení o podmínkách požární bezpečnosti při provozu komínů, kouřovodů a spotřebičů paliv vstoupilo v platnost od Nového roku. Každý komín musí aspoň jednou ročně projít kontrolou. Leksa podotkl, že se kontroly prováděly i dříve, od ledna se však týkají celé spalinové cesty.   Kontrola stojí podle Leksy od 300 korun. Vzhledem k tomu, že podle nového nařízení je o něco pracnější, ceny se možná ještě zvýší. "Moje firma ale drží ceny víceméně stejné," uvedl. Celoroční kominické služby by se podle něj prodražit neměly, protože novým nařízením byl snížen počet čištění a lidé si mohou čistit komíny na pevná paliva sami, pokud má připojený spotřebič výkon do 50 kilowattů.   V minulých letech podle Leksy začali lidé komíny zanedbávat. Přitom podle něj skoro každá domácnost nějaký komín vlastní; pokud nebydlí v rodinném domě, má většinou nějakou chatu nebo chalupu. "Není týden, kdy neřešíme nějakou událost zahoření," poznamenal.   O něco víc zakázek očekává v letošním roce Kominické družstvo Jihlava s osmi kominíky. Předseda Jiří Schrek předpokládá, že lidé nechají zkontrolovat i rekreační objekty. "Jestli kvůli tomu budeme přibírat lidi, to se teprve uvidí," doplnil. Za kontrolu komína si družstvo účtuje 300 korun bez DPH. Kominíci z družstva obcházejí domy na Jihlavsku léta pravidelně. V některých jiných regionech čekají kominíci na objednávku.   vst sap  