 Pro zásnubní fotografie prince Williama byla inspirací Diana  --------------------    Ke zpravodajství: FOTO ve Fotobance  ID foto: F201011160337401, FO01318434, FO01318435   --------------------    Londýn 24. ledna (ČTK) - Při pořizování oficiálních fotografií britského prince Williama a jeho snoubenky Catherine Middletonové se jejich autor, módní fotograf Mario Testino nechal inspirovat snímky se zesnulou Williamovou matkou princeznou Dianou.   Testino v rozhovoru pro americké vydání časopisu Vogue řekl, že tajemstvím, proč snoubenci působí na snímku tak uvolněně, je hudba, kterou jim při focení pouštěl. Byly to písně francouzské zpěvačky Dalidy, které prý použil i při focení princezny Diany.   Princ William a Kate působí na oficiálních fotografiích, které byly pořízeny ve Svatojakubském paláci v Londýně krátce po oznámení zásnub, jako velmi spokojený a šťastný pár. Podle fotografa se Middletonová díky svému přirozenému půvabu velmi snadno fotila.   Královský palác již dříve ujistil, že snímky byly retušovány jen minimálně, úpravy se týkaly pouze světelné vyváženosti a kontrastu. Finální portréty je podle paláce třeba považovat za umělecká díla, stejně jako jimi byly malířské portréty za předchozích královských generací.   Testino je nejoblíbenějším fotografem britské královské rodiny. Pořídil několik kultovních snímků princezny Diany.   Svatba Williama a jeho dlouholeté přítelkyně Kate je ohlášena na 29. dubna.   ko    