 Výstava Porcelán na Pražském hradě nabízí i servisy prezidentů  --------------------    Ke zpravodajství: FOTO/aktuality   --------------------    Praha 26. května (ČTK) - Čtyři servisy českých a československých prezidentů budou poprvé pohromadě vystaveny v expozici Porcelán na Pražském hradě: Krása a užitek, která bude od 31. května do 11. září zpřístupněna v Letohrádku královny Anny v Královské zahradě na Pražském hradě. První velká výstava věnovaná tomuto tématu představuje neznámé a veřejnosti nepřístupné exponáty, které jsou ukryty v depozitářích a v reprezentačních prostorách Pražského hradu a zámku v Lánech. Novináře o tom dnes za pořadatele informoval Václav Beránek.   Vedle importů z Číny a Japonska, které jako luxusní zboží putovalo na dvůr císaře Rudolfa II., je na výstavě ve třech místnostech zastoupena i renesanční a barokní keramika získaná při archeologických výzkumech v hradním areálu. Další vystavené exponáty vznikly ve významných evropských a českých manufakturách na fajáns, kameninu a porcelán. Typově různorodý soubor exponátů se nesoustředí jen na nejreprezentativnější kusy, ale také na předměty běžného denní potřeby či toaletní soupravy. Návštěvník se tak seznámí s i s porcelánovými nočníky nebo ukázkami stolování Habsburků včetně původního umění skládání ubrousků, které je rakouským státním tajemstvím.   Celkově expozice nabídne 700 předmětů - váz, svícnů, talířů, šálků či kalamářů a mnoha dalších artefaktů, které dokumentují užívání porcelánu na Pražském hradě v průběhu staletí. Vedle asijských exponátů výstava představuje i novověkou keramiku, džbány, mísy a talíře z období renesance a raného baroka, získané při archeologických výzkumech v areálu Pražského hradu.   Císařské servisy ze sbírek Pražského hradu, Hofburgu, Zákup i Ploskovic připomínají dobu Marie Terezie a jejích nástupců, zvláště Ferdinanda V. Dobrotivého a jeho choti Marie Anny. Mnohé z dalších exponátů vznikly ve významných evropských manufakturách na fajáns a porcelán. Doplňují je výrobky českých a moravských manufaktur na kameninu a porcelánek.   Výstavu dnes večer zahájí manželka prezidenta republiky Livia Klausová, která nad ní převzala záštitu. Bude otevřena denně od 10:00 do 18:00, základní vstupné činí 110 korun.   Roman Jireš pba  