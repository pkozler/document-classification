 Výbor doporučil schválit novelu o bydlení jen s malou změnou  Praha 13. ledna (ČTK) - Sněmovní výbor pro veřejnou správu a regionální rozvoj dnes doporučil poslancům schválit vládní novelu občanského zákoníku, která upravuje jeho část týkající se bydlení. Jde zejména o postup určení nájemného po ukončení deregulace. Výbor chce provést v novele jen drobnou změnu týkající se sociální klauzule, řekla ČTK poslankyně Zdeňka Horníková (ODS). Ústavně právní výbor jednání o novele ve středu přerušil, vrátí se k ní začátkem února.   Předloha předpokládá, že pokud se po ukončení regulace pronajímatel s nájemníkem nedohodnou na výši nájemného, budou se moci obrátit na soud se žádostí o určení nájemného v místě a čase obvyklém. Ministerstvo pro místní rozvoj chystá jako vodítko cenovou mapu.   Novela také omezuje přechod nájmu na dědice po smrti nájemníka na dva roky. Během této doby musí nový nájemce vyřešit svou bytovou situaci novou dohodou s pronajímatelem, nebo změnou bydlení. Sociální klauzule ale vyjímá z dvouletého omezení osoby starší 75 let a nezletilé. Výbor dnes podpořil podle Horníkové návrh, aby byl věk snížen na 70 let.   S loňským rokem skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Ústavně právní výbor nesouhlasil s návrhem ČSSD, aby se novela omezila právě jen na postup po deregulaci nájemného a omezení přechodu nájmu bytu. Vládní předloha dále mimo jiné stanoví nájemci povinnost hlásit počet lidí v bytě a více údajů o nich. Pronajímatel by měl právo požadovat, aby v bytě žil jen počet osob přiměřený jeho velikosti. Zrušeny by prakticky byly služební byty. Své představy o předloze předneslo rovněž Sdružení majitelů domů.   mbc nlm mha  