 Maďarsko chce zajistit do roku 2015 práci pro tisíce Romů  Budapešť 20. května (ČTK) - Maďarská vláda chce do roku 2015 zajistit práci pro nejméně 100.000 nezaměstnaných Romů. Podle agentury MTI to dnes při podpisu dohody o spolupráci při řešení problémů romské menšiny řekl maďarský premiér Viktor Orbán. Podle opozičního poslance ale vláda tím, že se soustředí jen na jednu znevýhodněnou skupinu, přilévá olej do ohně sociálního napětí.   Maďarská vláda také chce v rámci reorganizace vzdělávacího systému vytvořit podmínky pro to, aby 20.000 mladých Romů získalo na 50 školách dovednosti, které pak budou moci uplatnit na pracovním trhu, poznamenal premiér. Jedním z cílů přitom je, aby nejméně 10.000 Romů získalo maturitu a dalších 5000 mohlo pokračovat v dalším studiu. Asi 80.000 dospělým Romům chce mimo jiné Budapešť zajistit kurzy čtení, psaní nebo zacházení s počítačem, řekl dále Orbán.   Rámcovou dohodu o podpoře začleňování maďarské romské menšiny podepsal premiér Orbán v Budapešti s předsedou celostátní samosprávy maďarských Romů Flóriánem Farkasem.     Poslanec za opoziční socialisty István Nyakó ale vládní záměry kritizoval. Vláda se podle něj soustředí jen na jednu ze všech sociálně slabých skupin, místo toho, aby zahájila sociální programy, které by rozdíly snížily.   Nezaměstnanost Romů, která podle agentury AFP v Maďarsku dosahuje 70 procent, zčásti vysvětluje i horší vzdělání; jen pět procent mladých Romů ukončí střední vzdělání a sotva 1,2 procenta postoupí na vysokou školu. Situaci Romů v Maďarsku loni na podzim kritizovala OSN, podle níž je jedna z největších národnostních skupin v Maďarsku obětí rasové diskriminace.   kne hej  