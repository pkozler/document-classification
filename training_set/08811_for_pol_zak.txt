 Bývalý disident Jahn byl zvolen šéfem úřadu dokumentace Stasi  Berlín 28. ledna (ČTK) - Německý parlament dnes velkou většinou zvolil Rolanda Jahna novým vládním zmocněncem úřadu pro dokumentaci činnosti bývalé východoněmecké tajné policie Stasi Rolanda Jahna. Někdejší východoněmecký disident od 14. března nahradí v čele úřadu Marianne Birthlerovou, která instituci vedla deset let a vypršel jí mandát. Informovala o tom agentura DPA.   Jahnovo hladké zvolení se očekávalo. Někdejší disident proto už dříve řekl, že bude usilovat o transparentní fungování úřadu. "Vnímám se jako obhájce obětí (Stasi)," zhodnotil svou nadcházející práci v rozhovoru pro dnešní vydání listu Mitteldeutsche Zeitung.   Jahn má se Stasi osobní zkušenosti, protože ho obávaná východoněmecká tajná policie v minulosti zadržovala. V roce 1983 byl donucen opustit NDR, ze západního Německa ale v následujících letech podporoval východoněmeckou opozici.   Sedmapadesátiletý Jahn, pro kterého dnes hlasovali i někteří poslanci postkomunistické strany Levice, je už třetím šéfem úřadu s asi 1800 zaměstnanci. Ještě před Birthlerovou instituci vedl Joachim Gauck, který se loni neúspěšně ucházel o funkci německého prezidenta.   Úřad, v jehož čele Jahn stane, spravuje dokumentaci Stasi a objasňuje její aktivity. O východoněmecké obdobě československé Státní bezpečnosti (StB) se soudilo, že má nejpropracovanější systém špiclování vlastních obyvatel v komunistickém bloku. Na konci éry NDR pro Stasi pracovalo asi 90.000 placených příslušníků a 175.000 neoficiálních spolupracovníků, kteří kontrolovali všechny oblasti života východních Němců.   str šeb  