 Sobotka (ODS) znovu navrhne Wintona na Nobelovu cenu míru  Praha 19. ledna (ČTK) - Místopředseda Senátu Přemysl Sobotka (ODS) letos znovu navrhne udělení udělení Nobelovy ceny za mír Nicholasi Wintonovi, britskému zachránci stovek československých židovských dětí. ČTK to dnes oznámil Sobotkův poradce a tiskový tajemník Ivo Brokeš. Nominační dopis Sobotka předá ve čtvrtek při příležitosti premiéry filmu Nickyho rodina, kterého se Winton zúčastní, do Česka přilétá dnes.   Winton v letech 1938 a 1939 zachránil 669 převážně židovských dětí před smrtí, když zorganizoval jejich odvoz z ohroženého Československa do Velké Británie. "Jsem rád, že za mnou stojí statisíce těch, kteří si hrdinský čin uvědomují a podporují udělení Nobelovy ceny míru siru Wintonovi," uvedl Sobotka.   Již před lety v Česku vznikla petice za udělení Nobelovy ceny Wintonovi. Připojili se k ní žáci šesti set českých a moravských škol, podle  webu  ji podepsalo přes 100.000 lidí. Iniciátory byli žáci základní školy v Kunžaku na Jindřichohradecku, kteří po Wintonovi svou školu pojmenovali. Wintonovo ocenění osobně podpořil Sobotka ještě jako předseda horní komory.   Snímek Nickyho rodina je dokumentárním filmem s hranými dotáčkami, slovenský režisér Matej Mináč v něm přináší dosud nezveřejněná fakta a svědectví o Wintonově záchranné akci. Premiéry filmu se v Praze zúčastní i 101letý Sir Nicholas Winton. Sám na svůj čin nikdy neupozornil, jeho zásluhy pomohla až před dvaceti lety zveřejnit historička Elisabeth Maxwellová a následně i Mináč ve oceňovaném filmu Síla lidskosti.   Winton byl za svůj předválečný čin oceněn řadou britských i českých vyznamenání. Byl povýšen do šlechtického stavu, v roce 1998 mu tehdejší prezident Václav Havel udělil Řád Tomáše Garrigua Masaryka.   mhm mkv  