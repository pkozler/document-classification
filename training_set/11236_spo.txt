 Basketbalisté Chicaga si vyšlápli na Boston a vyhráli 90:79  New York 9. ledna (ČTK) - Basketbalisté Chicaga pokořili rozjetý Boston 90:79 a snížili jeho náskok v čele Východní konference NBA. Hostující hráči si nevěděli rady především s Derrickem Rosem, jenž nasbíral 36 bodů a hvězdy Celtics sbíraly při vzájemných soubojích jeden faul za druhým.   "Stříleli jsme hned po první přihrávce a to není cesta k tomu, jak hrát. Oni toužili po výhře víc, měli každý ztracený míč," uznal tahoun Bostonu Paul Pierce, autor 21 bodů.   Skvělou aktuální formu potvrdilo také Orlando, které vyhrálo v Dallasu 117:107. Domácím stále citelně chybí Dirk Nowitzki, jenž kvůli zraněnému kolenu vynechal již sedmý zápas. Ve své kariéře dosud takto dlouhou zdravotní přestávku nezažil.   Jedno ze svých střeleckých představení ukázal loňský nejužitečnější hráč mistrovství světa Kevin Durant, který Oklahomě pomohl k výhře nad Memphisem 109:100 celkem čtyřiceti body.   Basketbalisté Utahu už prohrávali v Houstonu o 16 bodů, duel ale dokázali zdramatizovat a dovést až do prodloužení. Tam se rozstřílel Paul Millsap a 12 body dokonal obrat. Jazzmani nakonec slavili výhru 103:99. Neméně dramatický byl i duel Detroitu s Philadelphií, který poslal do prodloužení domácí Austin Daye proměněnou trojkou tři sekundy před koncem. V nastavené pětiminutovce si už Detroit nenechal cennou výhru 112:109 vzít.   ohr pam  