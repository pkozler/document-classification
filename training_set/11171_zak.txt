 Tři vyděrači vláčeli mladíka na laně za autem,policie je zadržela  Český Krumlov 27. ledna (ČTK) - Policie zadržela trojici mladíků z Lipenska na Českokrumlovsku, kteří vydírali devatenáctiletého mladíka. Donutili ho podepsat dlužní úpis, táhli jej 250 metrů na laně za autem a nakonec ho přivázali ke stromu. Mladík vyvázl s drobnými poraněními. ČTK to dnes řekla policejní mluvčí Michaela Pavlíčková.   Celý incident se stal v neděli 23. ledna. Trojice vyděračů ve věku od 18 do 20 let donutila mladíka, aby vystoupil z autobusu. Potom jej naložili do auta, odvezli na lesní cestu, kde musel podepsat dlužní úpis ve výši několika set korun. Následně jej přivázali horolezeckým lanem k autu a táhli ho asi 250 metrů po lesní cestě. Na závěr mladíka přivázali ke stromu, ten se však po jejich odjezdu dokázal vyprostit.   Policie trojici vyděračů nejprve umístila do cely, nyní je stíhá na svobodě.   rek mol  