 Novým generálním ředitelem společnosti ALTA se stal Fabík  Brno 5. ledna (ČTK) - Novým generálním ředitelem brněnské strojírenské společnosti ALTA, a.s. je od Nového roku Lubomír Fabík (46). Ve funkci nahradil Martina Bajera, který na svůj post, stejně jako na pozici člena představenstva rezignoval. ČTK to bez bližších podrobností řekla mluvčí firmy Pavlína Sluková.   Bajer byl ve funkci generálního ředitele přesně rok. Dříve ve skupině působil jako ředitel a předseda představenstva dceřiné společnosti Kuličkové šrouby Kuřim.   Nový generální ředitel společnosti Fabík byl dosud místopředsedou představenstva skupiny a zodpovídal za ekonomiku, konsolidaci a pohledávky skupiny. Ve společnosti ALTA působí od roku 1995. V letech 2005-2007 pracoval na pozici generálního ředitele.   Skupina ALTA se specializuje na strojírenství, hutnictví a energetiku. Působí hlavně v Rusku, na Ukrajině a v Bělorusku. ALTA mimo jiné vlastní výrobní závody TOS Kuřim - OS, Kuličkové šrouby Kuřim, Slévárna Kuřim či společnost SE-MI service. V roce 2010 skupina koupila část ČKD Blansko Holding, a.s., zabývající se výrobou těžkých karuselů. Aktuálně je ve všech společnostech skupiny zaměstnáno celkem přes 1100 pracovníků.   vrn jpt  