 Šest stovek lidí už podepsalo Petici za změnu volebního zákona  Český Těšín (Karvinsko) 21. ledna (ČTK) - Petici za změnu volebního zákona, která vznikla v Českém Těšíně na Karvinsku, zatím podepsalo 600 lidí. ČTK o tom dnes informoval Stanislav Vincour z Hnutí pro Těšín, které spolu se Stranou zelených a dalšími obyvateli města petici vytvořilo. Členové petičního výboru chtějí změnit zákon tak, aby kvalifikoval jako trestný čin nakupování volebních hlasů a další nekalé praktiky, které by mohly ovlivňovat výsledky voleb.   Vincour sdělil, že téměř 400 podpisů je na internetových stránkách  www.petice.org , kde je možné podepsat petici elektronicky. "Dalších asi 200 podpisů přibylo na podpisových arších hlavně v Českém Těšíně," uvedl Vincour. Petici podepisují také lidé v Roudnici nad Labem na Litoměřicku a v Krupce na Teplicku, kde soud rovněž řeší ovlivňování voleb. "V příštím týdnu chceme zajistit alespoň deset dalších podpisových míst po celé České republice," dodal Vincour.   V Českém Těšíně se z nařízení soudu 8. ledna opakovaly komunální volby kvůli masivnímu skupování hlasů při říjnových volbách. Podezření na kupčení s hlasy se však nyní objevilo znovu. Zabývá se tím policie.   "Uvědomili jsme si, že stát buďto jasně označí kupčení s hlasy jako trestný čin, anebo se v horizontu několika málo let z demokratických voleb stane pouze hra na demokratické volby," uvedl v tiskovém prohlášení člen petičního výboru Lukáš Brzobohatý.   Soudy nejsou jednotné v názoru, zda je v Česku v komunálních volbách legální vyplácet odměnu za hlasy. Ústavní soud se zabývá problémem se skupováním hlasů v Krupce. Soudci situaci 5. ledna veřejně projednali, avšak rozhodnutí odročili na neurčito. Nález by měl stanovit, zda je vyplácení odměny za hlas přípustné.   V souvislosti s opakovanými volbami v Českém Těšíně už krajský soud dostal tři žaloby. KDU-ČSL, ODS a Nestraníci žádají, aby soud rozhodl o neplatnosti volby kandidátů za SOS pro Český Těšín. O této straně se v souvislosti se skupováním hlasů mluví nejvíc. Rozhodnutí o neplatnosti volby stejných kandidátů se domáhají také koalice Hnutí pro Těšín a Strany zelených a Lubomír Matěj, ale chtějí také, aby soud zrušil hlasování. Zrušit hlasování chtějí i kandidáti SOS pro Český Těšín.   vpl mol  