 Moravské kraje vydají společně průvodce pro vyznavače běžek  Olomouc 24. června (ČTK) - Olomoucký, Zlínský, Jihomoravský a Moravskoslezský kraj vydají společně další materiál zaměřený na propagaci cestovního ruchu. Tentokrát se moravské regiony zaměří na vyznavače běžeckého lyžování. ČTK informaci získala na dnešním zasedání olomouckého krajského zastupitelstva. Moravské kraje se společně prezentují od roku 2005, jejich cílem je efektivněji podporovat rozvoj cestovního ruchu.   "Součástí nového turistického průvodce budou výřezy map se značením jednotlivých lyžařských běžeckých tras. Z každého kraje bude do průvodce vytipováno šest tras," uvedl hejtman Martin Tesařík (ČSSD). Trasy doplní podrobný popis. Cílem je oslovit potenciálního domácího a příhraničního návštěvníka s nabídkou pro aktivní trávení času.   Hejtmanství nechají podle Tesaříka vydat průvodce pro běžkaře, který bude obsahovat texty v češtině, polštině a němčině, v nákladu 38.000 kusů. Poprvé jej představí příští rok v lednu na veletrhu cestovního ruchu Regiontour v Brně. Materiál kraje budou dále nabízet na Slovensku, v Polsku, Německu a Rakousku.   Projekt si vyžádá 1,2 milionu korun. Každý z krajů se bude na nákladech podílet 300.000 korunami.   Moravské regiony vydávají společně materiály pro turisty od roku 2005. V minulosti nechaly vytvořit například seznam nejkrásnějších míst Moravy a Slezska, průvodce po místních gastronomických zařízeních či průvodce pěšího turisty.   orv hj  