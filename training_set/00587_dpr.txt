 Letadla Iran Air využívá k tankování i pražskou Ruzyni  Praha 3. ledna (ČTK) - Letadla íránské letecké společnosti Iran Air, která mají již několik měsíců problémy s tankováním na většině evropských letišť, využívají k doplnění paliva i pražského ruzyňského letiště. Na dotaz ČTK to dnes potvrdila mluvčí Letiště Praha Michaela Lagronová.   "První z letadel přistálo na pražském letišti už v pátek 31. prosince v 15:22 a na ploše zůstalo 13 minut. Během této doby stroj dočerpával palivo pro další let do Teheránu. Po celou dobu zůstali všichni pasažéři letu íránských aerolinií uvnitř letadla," uvedla mluvčí.   K druhému přistání mělo podle letového rozpisu letiště dojít dnes v 15:05. Na přílet íránského Airbusu na trase Frankfurt nad Mohanem - Teherán se však dosud stále čeká. Letiště podle mluvčí však počítá i s variantou mezipřistání íránského letadla ve Vídni.   Podle Lagronové je tato situace výjimečná, protože do Ruzyně žádná linka společnosti Iran Air nelétá. "V momentě, kdy nás ale nějaké letadlo požádá o možnost přistát a dotankovat palivo, tak mu to umožníme," dodala mluvčí s tím, že u obou letů šlo o let mezi Frankfurtem nad Mohanem a Teheránem.   Letadla Iran Air létající do Evropy se od loňského října potýkají se zákazem prodeje paliva, který vůči nim uplatňuje většina dodavatelů. Dodávat palivo íránským letadlům odmítla řada společností, mezi nimi například Royal Dutch Shell, BP a Q8. Stalo se tak na základě tlaku Spojených států, které se rozhodly uvalit sankce na zahraniční společnosti dodávající Íránu palivo. Těmto podnikům má být odepřen přístup k finanční podpoře amerických institucí jako Export- Import Bank.   Další sankce za jeho jaderný program loni uvalila na Írán Rada bezpečnosti. Kromě toho zavedly vlastní sankce EU, USA i Japonsko. USA například uvalily ekonomické sankce na švýcarskou dceřinou společnost íránské ropné firmy National Iranian Oil Company. Čtyři energetické společnosti, Total, Statoil, ENI a Royal Dutch Shell, pak souhlasily s omezením svých energetických dohod s Íránem.   Podle vydání amerického listu The Washington Post z loňského 19. října dostávají íránská letadla palivo jedině na letištích ve Vídni a Kolíně nad Rýnem. Iran Air zajišťuje přímé spojení s asi desítkou evropských zemí. Česká republika mezi nimi není. EU povoluje přistání jenom 23 íránským letadlům. Jde o airbusy A-300, A-310 a o jeden boeing.   cfr mha  