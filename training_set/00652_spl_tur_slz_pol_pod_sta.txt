 Svazek obcí Domažlicko otevřel největší cyklostezku v příhraničí  Babylon (Domažlicko) 11. května (ČTK) - Obce na Domažlicku dnes otevřely nejdelší cyklostezku v západočeském příhraničí. Vede z okraje Domažlic až na hranici, kde se napojila na bavorský Furth im Wald a jeho Dračí jezero. Dvanáctikilometrová linie, jež vede z 95 procent po lesních a lučních cestách, přišla na 40 milionů korun. Je částí mezinárodní cyklotrasy Řezno-Plzeň-Praha, zájem cyklistů z Česka i Německa je opravdu velký, řekl ČTK manažer Svazku Domažlicko Jaroslav Kusý.   "Osmdesát procent nákladů poskytla EU, desetinu stát a zbytek obce Domažlice, Česká Kubice a Babylon," dodal. O evropské peníze požádal svazek spolu s německým městem Furth im Wald před dvěma lety z přeshraničního programu Cíl 3. Němci vybudovali za desítky milionů korun vodní nádrž Dračí jezero a okolní ptačí rezervaci.   Česká cyklostezka vede od hranic, tedy z Ovčího vrchu nad Folmavou, v lesích podél rekreačního rybníku Babylon. Na železničním přejezdu Hadrovec překonají cyklisté silnici Plzeň-Domažlice. Za ním pak stezka navazuje na čtyřkilometrovou trasu z Havlovic do Domažlic, dokončenou před pěti lety. Domažlice chtějí ještě v létě vybudovat na nové stezce akvadukt za čtyři miliony korun, který překlene železniční trať. Kromě cesty pro cyklisty převede potok Teplá Bystřice, podobně jako tomu bylo v minulých staletích. Město podruhé žádá o dotaci ze Státního fondu dopravní infrastruktury. Pokud ji nedostane, zaplatí lávku ze svého.     Nová česká stezka naváže na hranicích na německou šestikilometrovou linii, kterou Němci za peníze EU jen vyznačili. Povede do Furth im Wald a dále dva kilometry za něj k rekreační oblasti Dračí jezero s klidovou zónou, pláží, naučnou stezkou a ptačí rezervací.   Součástí projektu nové cyklostezky je také Čertova naučná stezka na Babylonu, jejíž název je odvozen od známého místního viklanu Čertův kámen. Kromě dvanáctikilometrové trasy pro rodiny s dětmi tam je velké hřiště, odpočinková zóna, tabule s texty o přírodních zajímavostech, které kdysi kolem Babylonu byly, anebo tam stále dosud. "Naučná stezka vyšla na 4,5 milionu korun," dodal Kusý.   Nová cyklostezka s přiměřeným stoupáním je vhodná i pro seniory. "Neprováděli jsme žádné velké zásahy do porostů, které patří hlavně městu Domažlice a méně státním lesům. S nimi máme domluveno, že v dobách hlavní turistické sezony nebudou v okolí stezky těžit dřevo," dodal Kusý. Nová linie má příští rok pokračovat v Domažlicích přes Hánův park do Luženiček, což je stavba za 12 milionů korun; mikroregion požádal o dotaci ze SFDI. V příštích letech se má po částech prodlužovat do Podhájí, Meclova, Horšovského Týna a Holýšova.   Svazek Domažlicko zahrnuje 44 obcí s více než 40.000 obyvateli.   Václav Prokš snm  