 Z Rakouska do Telče by měl začít jezdit autobus pro turisty  Jihlava 7. června (ČTK) - Z dolnorakouského městečka Raabs an der Thaya přes jihočeské Slavonice by do Telče na Jihlavsku měla od podzimu jezdit nová autobusová linka. Turisté by přes hranice mohli cestovat každý pátek, sobotu a neděli nejméně do roku 2014. Tento záměr je součástí česko-rakouského projektu Dosažitelnost spojuje, který dnes projednala krajská rada Vysočiny. Projekt se bude ucházet o evropskou dotaci v programu na podporu příhraniční spolupráce.   O provoz linky má zájem rakouský dopravce. Rakušané už požádali o registraci na krajském odboru dopravy. "V případě, že po lince bude dostatečná poptávka, Dolní Rakousko je ochotno zajistit její financování až do roku 2016," uvedl Radek Handa z krajského dopravního odboru. Doplnil, že tři páry nového mezinárodního spoje ocení i cykloturisté, protože se počítá s možností přepravy kol. "Otázka jízdného zatím není dořešena, protože je třeba dát do souladu rakouské a české tarify," dodal.   Mezi partnery projektu bude rakouská společnost Verkehrsverbund Ost-Region a jihočeská firma Jikord; obě se ve svých regionech zabývají organizováním veřejné dopravy. O přistoupení kraje Vysočina rozhodne krajské zastupitelstvo. Finanční podíl tohoto kraje by činil 147.000 korun.   Podle vedení kraje je zavedení nové autobusové linky kompromisním řešením v době, kdy byly pozastaveny plány na obnovení chybějícího úseku železniční trati ze Slavonic do Fratres. Samosprávy na české straně hranice usilovaly o obnovení vlakového spojení léta. Podle údajů krajského úřadu Vysočiny se však Rakušané rozhodli drážní těleso na svém území prozatím zakonzervovat. V úseku Dobersberg - Slavonice by na něm měla být vybudována cyklostezka.   vst snm  