 MF:Smlouva s IBM ohledně Státní poklady by mohla být příští týden  Praha 27. ledna (ČTK) - Ministerstvo financí by mohlo během příštího týdne podepsat smlouvu s dodavatelskou firmou IBM ohledně projektu Státní pokladny. ČTK to dnes řekl náměstek ministra financí Zdeněk Zajíček. Expertní týmy dnes podle něj s největší pravděpodobností dokončí práce nad smlouvou a výsledek bude přeložen k podpisu oběma stranám. Systém Státní pokladny má umožnit detailní sledování hospodaření státních organizací.   "Samozřejmě dokud pod smlouvu nebude podpis, tak nic není definitivní. Je ale zájmem obou stran podepsat smlouvu, co nejdříve," řekl Zajíček.   Podle plánů ministerstva financí by poslední fáze systému Státní pokladny by měla začít fungovat v roce 2012, rozpočet by se v systému ovšem mohl začít připravovat již pro rok 2011.   Projekt počítá podle dřívějších informací se čtyřmi fázemi projektu. V rámci Státní pokladny již funguje blok Centrální účetnictví státu a blok Ekonomický informační systém úřadu vlády. Následně by měl být spuštěn blok, v rámci kterého se bude připravovat a sestavovat státní rozpočet, poté blok Realizace rozpočtu a od roku 2012 blok Platební styk.     Systém Státní pokladny by měl propojit státní organizace, jejichž hospodaření bude možné podrobně sledovat. Ministři tak například budou moci v každém okamžiku znát finanční situaci svého resortu.   sos mha  