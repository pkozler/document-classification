 ČEB za 15 let existence podpořila vývoz v hodnotě 270 mld. Kč  Praha 3. ledna (ČTK) - Česká exportní banka (ČEB) za 15 let své existence podpořila financování exportu v celkovém objemu 270 miliard korun a vykázala souhrnný čistý zisk 1,2 miliardy korun. Mezi největší ochody, na kterých se ČEB podílela, patří financování rekonstrukce a modernizace válcovací tratě v Rusku, dostavba jaderné elektrárny Mochovce na Slovensku a stavba tepelné elektrárny a těžebních kapacit v Turecku. ČTK to dnes sdělil mluvčí ČEB Jiří Pekárek.   "Za dobu naší existence jsme financovali téměř 200 vývozů v celkovém objemu 270 miliard korun. Řada z nich by se bez naší podpory vůbec nezrealizovala a zejména v době krize se nám podařilo významně snížit její dopady na české exportéry i zaměstnanost," komentoval výsledky místopředseda představenstva ČEB Michal Bakajsa, který je pověřený řízením banky.   ČEB za 15 let financovala především vývoz strojírenských výrobků, a to zejména strojů a zařízení určených k výrobě energie, dopravních prostředků a ucelených technologických celků pro nejrůznější odvětví průmyslu. "Jednalo se například o výstavbu tepelných a jaderných elektráren a dolů nebo různých průmyslových zařízení. Financován byl ale i vývoz tramvají, trolejbusů, cvičných letadel a komponent do vrtulníků nebo výstavba rychlostní silnice, obchodního centra a turistického komplexu," podotkl Pekárek.   ČEB financovala hlavně export do vyspělých zemí mimo Evropskou unii a do zemí Společenství nezávislých států. Mezi padesáti největšími financovanými obchody je například Rusko, Slovensko, Turecko, Čína, Gruzie, Ázerbájdžán, Pákistán, Bělorusko, Uzbekistán, Tunis ale i Filipíny, Vietnam, Finsko nebo USA.   "Do budoucna se chce ČEB zaměřit na širší zapojení komerčních bank na financování vývozu. Cílem je získání ještě větších výhod pro české exportéry, protože díky rozdělení rizik mezi více bank je možné realizovat opravdu velké projekty," uvedl Pekárek, podle kterého například financování rekonstrukce a modernizace válcovací tratě v Magnitohorském metalurgickém kombinátu v Ruské federaci připravila a strukturovala ČEB a k účasti přizvala ČSOB, Raiffeisenbank, Fortis Bank, UniCreditBank a PPF Banku. "Druhou hlavní oblastí budoucího rozvoje je větší podpora podniků ze segmentu malých a středních firem," dodal Pekárek.   ČEB loni od ledna do listopadu podepsala nové úvěrové smlouvy a smlouvy o vystavení záručních listin v celkovém objemu téměř 42,8 miliardy Kč, což je meziroční nárůst o 92 procent. Už předloni ČEB zvýšil objem nově uzavřených smluv meziročně o 14 procent na 23,5 miliardy korun.   ČEB je specializovaná bankovní instituce pro státní podporu vývozu přímo a nepřímo vlastněná státem. Vznikla v roce 1995. Poskytuje a financuje vývozní úvěry za lepších úrokových podmínek, než nabízejí komerční banky.   beh vju  