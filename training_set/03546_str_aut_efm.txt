 Chrysler vykázal první čtvrtletní zisk od roku 2009  --------------------    Ke zpravodajství: FOTO/aktuality   Doplnili jsme výhled v 1. odstavci, podrobnosti o tržbách ve 4. odstavci a aktuální vyjádření šéfa podniku v 5. odstavci.   --------------------    Detroit 2. května (ČTK) - Americká automobilka Chrysler v prvním čtvrtletí hospodařila s čistým ziskem 116 milionů dolarů (1,9 miliardy Kč) po ztrátě 197 milionů dolarů před rokem. Vykázala tak první čtvrtletní zisk od opuštění bankrotového režimu v roce 2009. Oznámila to dnes firma. Potvrdila rovněž, že v celém letošním roce počítá se ziskem 200 až 500 milionů dolarů.   Čtvrtletní tržby společnosti meziročně stouply o 35 procent na 13,1 miliardy dolarů. Chrysler v roce 2009 vytvořil alianci s italským konkurentem Fiat. Ten nyní v americkém podniku vlastní 30 procent akcií a má rovněž kontrolu nad jeho vedením.   Generální ředitel obou společností Sergio Marchionne minulý měsíc potvrdil, že Fiat chce v Chrysleru do konce letošního roku získat většinový podíl. Do konce června by měl podíl Fiatu v Chrysleru stoupnout na 46 procent.   Tržby společnosti Chrysler byly podpořeny uvedením 16 nových a zmodernizovaných modelů na trh. Firma v prvním čtvrtletí rovněž začala prodávat malé automobily Fiat 500. Společnost potvrdila, že v celém letošním roce čeká tržby 55 miliard dolarů.   "Zlepšené prodeje a finanční výkon skupiny Chrysler v prvním čtvrtletí ukazují, že naše omlazená výrobková řada nabírá na trhu na síle a má odezvu u spotřebitelů," uvedl Marchionne.   pmh jw vju      