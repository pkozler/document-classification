 Charlesovi poradci se báli napadení při Dianině pohřbu  --------------------    Ke zpravodajství: FOTO ve Fotobance  ID foto: F201101170246301   --------------------    Londýn 17. ledna (zpravodaj ČTK) - Poradci britského prince Charlese se obávali, že by mohl být napaden při pohřbu své bývalé manželky princezny Diany v září 1997, a proto se snažili, aby ho za rakví doprovázeli oba jejich synové. Vyplývá to z deníků Alastaira Campbella, mluvčího tehdejšího premiéra Tonyho Blaira, které vycházejí tento týden.   Campbell se tehdy podílel na přípravě pohřbu princezny, která se zabila při autonehodě v Paříži. Smrt vyvolala v Británii vlnu emocí a pohřbu oblíbené princezny se zúčastnily statisíce lidí.   Campbell byl vedoucím tiskového oddělení Tonyho Blaira, který byl premiérem od května 1997 do roku 2007. Nyní vydává již druhý díl svých deníků, které si vedl v době, kdy působil v Downing Street.   Podle něj byli poradci královny i prince Charlese rozděleni v názoru, zda by Charles měl jít při průvodu Londýnem za rakví. "Uvědomili se, že když (syn Diany a Charlese) William nepůjde za rakví, tak mají problém, protože Charles by tam musel být jen s (Dianiným bratrem) Charlesem Spencerem. Není možné, aby to udělal bez chlapců," psal Campbell. "(Zástupce královnina tajemníka) Robin Janvrin řekl, že když to William neudělá, nemůže to 'ze zjevných a pochopitelných důvodů' udělat ani Charles."   Do skotského Balmoralu, kde byl William spolu s bratrem Harrym u královny, proto odjela tisková tajemnice prince Charlese Sandy Henneyová. "Vyslali Sandy Henneyovou, aby Williamovi vysvětlila, proč by to měl udělat (doprovázet otce za rakví). Zjevně mu říkala, že to je něco, co by jeho matka chtěla. Kromě toho šlo i o to, že by se tak zabránilo riziku, že by byl Charles veřejně napaden," napsal tehdy Campbell.   Podle něj si ale tehdy patnáctiletý William myslel, že takový plán má sloužit jen k tomu, aby vyšel vstříc médiím. "William odmítal s kýmkoli mluvit a sžírala ho naprostá nenávist k médiím. Bylo jasné, že má jasný názor na roli médií, pokud šlo o jeho matku, a nechtěl udělat nic, co by si myslel, že jim pomůže... Chlapci si stáli za svým a podle všeho měli pocit, že se to dělá pro média a veřejnost a ne pro jejich matku," uvedl Campbell v deníku, z jehož úryvků dnes cituje list The Guardian.   William, stejně jako třináctiletý Harry, princ Charles a Charles Spencer nakonec šli za Dianinou rakví při pohřbu, který sledovaly v televizi miliony lidí na celém světě.   Campbell také potvrdil, že Blair radil královně, aby dala veřejně najevo, že se jí princeznina smrt dotkla. Královská rodina byla tehdy kritizována za údajně nedostatečnou reakci na smrt Diany, s níž se Charles rok před tím rozvedl.   "Tony Blair jí řekl, že podle jeho názoru musí ukázat, že je zranitelná a že to opravdu prožívají," uvedl Campbell, který byl u telefonického rozhovoru Blaira s královnou. "Řekl jí: 'Opravdu s vámi cítím. Nemůže být nic nepříjemnějšího, než když se zpochybňují vaše pocity a motivy.'"   ml hej  