 Předseda ČSTV Kořan se ohradil proti kritice ministra Dobeše  --------------------    Ke zpravodajství: FOTO/aktuality; GRAFIKA; AUDIO   Opravili jsme příjmení předsedy ČSTV na správné Kořan.   --------------------    Praha 11. ledna (ČTK) - S rozhořčením reagoval předseda Českého svazu tělesného výchovy (ČSTV) Pavel Kořan na dnešní výroky ministra školství mládeže a tělovýchovy Josefa Dobeše, který kritizoval vedení ČSTV za liknavý přístup k řešení ekonomické krize sportu a problémů akciové společnosti Sazka, jehož je ČSTV majoritní akcionář. Ministrovy výroky označil za nehorázné vměšování.   "Překvapuje mě, že on, který by se měl starat o plnění úkolů státu ve sportu, se vměšuje do práce našeho sdružení," řekl Kořan ČTK.   Předseda ČSTV byl výroky pana ministra překvapen. "Nevím, na základě jakých informací pan ministr tvrdí, že ČSTV je pasivní a nic neřeší. Je to úplně naopak," tvrdil Kořan. "Účastníme se jednání s bankami, držiteli dluhopisů, dnes jsme měli celostátní poradu zástupců regionů, takže i naše členy informujeme, zítra máme výkonný výbor," vypočítal Kořan. "Pokud to řekl pan ministr proto, aby ovlivnil zítřejší jednání, považoval bych to za nehorázné vměšování," prohlásil Kořan.   Dobeš vyzval výkonný výbor ČSTV, aby právě ve středu na svém mimořádném zasedání sebral odvahu pro radikální změnu a svolal valnou hromadu, která by si zvolila nové a mnohem aktivnější vedení. "Ti staří pánové, co jsou tam už roky, nemohou přinést nová řešení," řekl ministr.   Dobeš zastává i názor, že předseda představenstva a generální ředitel Sazky Aleš Hušák úkoluje ČSTV. "Tento opačný gard mě děsí," uvedl Dobeš. Kořan se tomuto výroku nestačil divit. "My známe svůj postup vůči Sazce, víme, kde co projednávat a kde co rozhodovat," ohradil se. "Nevím, kde získal ten pocit, já ho rozhodně nesdílím. Snažíme se najít cestu, ale nechceme předat Sazku do soukromých rukou. Hledáme řešení a zachovat Sazku pro stávající sdružení, která organizují český sport, řekl Kořan.   Právě středeční výkonný výbor ČSTV by měl nastínit východiska z krize. Dobeš přitom volá po svolání valné hromady. "A ta by se měla zabývat přijetím strategického partnera pro Sazku," řekl ministr. "Ať to laskavě pan ministr nechá v rozhodovací pravomoci subjektů sdružených v ČSTV. Se vší úctou k panu ministrovi on nemá co navrhovat. Rozhodně nic nenasvědčuje k tomu, aby měla být svolána valná hromada," řekl Kořan.   S kolegy prý o variantách řešení už diskutoval. "Nerad bych ale předjímal rozhodování před jednáním výkonného výboru," řekl Kořan. Výkonný výbor se bude zabývat třemi nabídkami - od Penty, holdingu Synot a firmy E invest Martina Ulčáka. "To jsou písemné nabídky," upozornil.   Na pořad tak nepřijde zřejmě návrhy Radovana Vítka, který skoupil od bank dluhy Sazky za víc než 900 milionů korun a podle dnešních informací serveru Lidovky.cz skoupil i půlmiliardovou pohledávku od finanční skupiny J&amp;T. "Já doufám, že se výbor rozhodne pro variantu, která zachová Sazku s majoritním podílem ČSTV," preferoval Kořan nabídku Ulčáka.   I prezident Českého svazu ledního hokeje Tomáš Král považuje za nejlepší variantu Ulčákův návrh. "Pokud by to bylo řešitelné tímto způsobem, tak by to pro sportovní prostředí bylo nejlepší," řekl Král s tím, že ale nemá k dispozici nejnovější informace.   Místopředseda pro ekonomiku a marketing Českého olympijského výboru Jiří Kejval však nesdílí optimismus nad výhodností návrhu Ulčáka. "Nejsem z něj nadšený. U něj máme nejméně informací. Vycházejí z toho, že pan Ulčák je kamarád pana Hušáka, což nepovažuji za podstatné," uvedl Kejval, který tento projekt přirovnal ke slibům provázejícím stavbu tehdejší Sazka areny, dnes O2 areny. "Neočekávám charitu a tento návrh podtext charity má," dodal Kejval.   Podle Kejvala, který je zároveň předsedou veslařského svazu, je momentálně těžké jednotlivé návrhy hodnotit, neboť nejsou konkrétně rozpracované. "Vadí mi ale, že někdo některé již nyní zavrhuje a některé favorizuje, i když si je ještě detailně neprostudoval," podotkl Kejval. Klíčovou informací je podle něj fakt, že bez přijetí jednoho z plánů Sazka nepřežije.   Petr Ditrich, předseda České baseballové federace, se nechtěl o jednotlivých nabídkách konkrétně bavit. Od mimořádného zasedání čekal, že výkonný výbor udělá nějaké rozhodnutí. "V nějakém smyslu musí, posune se to dopředu, ale jak, to netuším. A dopředu nechci říkat, jakou variantu preferuji. O tom se bude diskutovat," řekl.   Předseda fotbalového svazu Ivan Hašek už nechce ani další vyjádření na téma Sazka poskytovat. "Už se toho namluvilo dost a dost, raději dělám na konkrétních věcech, které by celou situaci posunuly někam dále. A doufám, že se to ve středu podaří," řekl fotbalový šéf ČTK.   alf jo fd mha  