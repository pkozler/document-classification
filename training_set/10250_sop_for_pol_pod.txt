 Drogový koordinátor: Kvůli novým drogám nutno rychle změnit zákon  Praha 17. ledna (ČTK) - V Česku, zvlášť na severu Moravy, se v poslední době začaly v obchodech objevovat nové syntetické drogy z Polska, které lze v tuzemsku kvůli zastaralé legislativě legálně prodávat. V Polsku už se legislativě změnila, a tamní policie si tak s těmito případy umí poradit. Národní protidrogový koordinátor Jindřich Vobořil proto žádá rychlou změnu českého zákona a pružnější proces zařazování látek na seznam drog. "Sama vláda by pak mohla svým nařízením vždy rovnou definovat seznam zakázaných látek," uvedl v písemném stanovisku, které má ČTK k dispozici.   Ve městech, jako jsou Ostrava, Český Těšín a Jeseník, mají podle něj tyto obchody denně desítky zákazníků. "V balíčcích různých velikostí se zde prodávají syntetické drogy," uvedl Vobořil.   Jsou to směsi různých chemických látek. Nebezpečné jsou z mnoha důvodů. "Jde o produkty, jejichž účinky zákazník nezná a nemůže odhadnout jejich působení ... Tzv. nové syntetické drogy jsou látky s psychotropním účinkem podobné zakázaným drogám, nejsou ale doposud v ČR zákonem o návykových látkách kontrolovány," píše koordinátor.   Připomněl, že vláda se má ve středu zabývat akčním plánem realizace Národní strategie protidrogové politiky na roky 2010 až 2012. Plán mimo jiné počítá s prací na novelizaci příslušného zákona. Podle Vobořila se na trhu každý rok objevují nové látky, kde výrobci změní formuli některé z již zakázaných látek, a vzniká tak další látka, kterou mají čas prodejci po nějakou dobu legálně nabízet. "Rychlá změna zákona by byla okamžitým vyřešením problému s těmito nebezpečnými drogami a umožnila by orgánům činným v trestním řízení postupovat rychleji," dodal koordinátor.   K aktuálním případům v Moravskoslezském kraji se v tiskové zprávě vyjadřuje Viktor Mravčík z Národního monitorovacího střediska pro drogy a drogové závislosti. "Jde o vonnou směs s názvem Euphorbia s obsahem syntetických kanabinoidů, aktivních látek podobných marihuaně a hašiši," uvedl. Již loni byl podle něj v rámci Rady vlády pro koordinaci protidrogové politiky meziresortně připraven návrh změny zákona o návykových látkách se seznamem patnácti nových drog včetně těchto problematických syntetických kanabinoidů.   hj mal  