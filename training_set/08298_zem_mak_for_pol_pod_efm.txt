 Duha: Fuksa prosazuje opačný model prodeje, než chtěly LČR  Doplnili jsme vyjádření Lesy ČR v 1. a 7. až 9. odstavci.   --------------------    Praha 25. ledna (ČTK) - Způsob prodeje dřeva Lesů ČR od roku 2012, který ve středu znovu vládě předloží ministr zemědělství Ivan Fuksa (ODS), je zcela odlišný od modelu, jenž před dvěma lety vybral sám státní podnik. ČTK o tom dnes informovalo Hnutí Duha. Lesy ČR (LČR) označily informace Hnutí Duha za zkreslené a účelově vytržené z kontextu.   Ekologové se opírají o zápis z jednání manažerů Lesů ČR s advokátní kanceláří AK Toman, Devátý &amp; Partneři z ledna 2009. Podnik, který obhospodařuje polovinu lesů v zemi, již tehdy vedl současný generální ředitel Svatopluk Sýkora.   Pro budoucí postup LČR byla podle zápisu jako optimální zvolena takzvaná varianta na odvozním místě (OM), při níž by těžařské firmy pro státní podnik prováděly pouze lesnické práce, pokácené a svezené dřevo by si již pak LČR prodávaly samy.   "Postupný přechod na lokality OM ke konci jednotlivých lesnických hospodářských plánů s tím, že prodej vytěženého dřeva by LČR zajišťovaly samy, například formou aukce, volného prodeje či dohody s jednotlivými smluvními partnery. Přechod na lokality OM se bude provádět postupně v přechodném období cca tří let," doporučuje se v dokumentu.    Dlouhodobé tendry, prosazované dnes s podporou vedení LČR ministrem Fuksou mají však mít podobu takzvaných komplexních zakázek, kdy vítězové tendrů provedou veškeré lesní práce, stromy si sami porazí, změří, zaplatí za ně, odvezou a posléze roztříděné podle hodnoty prodají na trhu.   "Byl to pravý opak toho, co nyní ministr Ivan Fuksa navrhuje vládě," řekl Jaromír Bláha z Hnutí Duha. Hnutí stejně jako Asociace českých a moravských dřevozpracovatelů (AČMD), Sdružení živnostníků v lesním hospodářství i vlastníci soukromých a obecních lesů Fuksovu koncepci odmítá a požaduje model podobný dva roky starému návrhu LČR.   Podle mluvčího Lesů ČR Zbyňka Boublíka se schůzka s advokáty týkala výhradně předávání právní agendy tendrů LČR advokátní kanceláři. Záležitost údajné výhodnosti modelu OM byla podle něj na jednání prezentována tehdejším výrobním ředitelem LČR jako jeho soukromý názor nad rámec programu jednání.   LČR tvrdí, že názor výrobního ředitele nebyl projednán na poradě vedení ani s generálním ředitelem Sýkorou a nebyl podložen ekonomickými výsledky. Výrobní ředitel svým jednáním tehdy prý překročil své kompetence, když neprojednané stanovisko k modelu OM prezentoval jako oficiálního stanoviska podniku. Záležitost byla podle Boublíka i jedním z důvodů odchodu výrobního ředitele z funkce.   Pozdější vyhodnocení obou modelů obchodu se dřevem podle LČR za rok 2008 prokázalo ekonomickou výhodnost obchodního modelu komplexní zakázky nazývané "P" proti modelu OM v řádu 592 milionů korun. Vyhodnocení za rok 2009 bylo ve prospěch komplexní zakázky v řádu 613 milionů korun.   Odpůrci označují ministrem prosazovaný model za nevýhodný pro stát. Údajně má být navíc likvidační zejména pro menší dřevozpracovatele a živnostníky. Upozorňují také na to, že prakticky ve všech blízkých státech si vlastníci dřevo prodávají sami, ať se jedná o soukromé majitele či stát.   Vláda minulý týden jednání o koncepci přerušila. Proti navrhovanému materiálu měli výhrady především ministři za Věci veřejné. Mírně upravený návrh hodlá ministr zemědělství předložit kabinetu tuto středu.   mjr ry mol  