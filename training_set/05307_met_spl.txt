 Očekávání oblevy vyhání návštěvníky ze sjezdovek v Ústeckém kraji  Ústí nad Labem 6. ledna (ČTK) - S obavami očekávají víkend provozovatelé lyžařských středisek v Ústeckém kraji. Meteorologové předpokládají, že v Krušných horách poprvé od konce listopadu nastane obleva, ale víc než to trápí vlekaře rychlý pokles zájmu lyžařů, i když jsou podmínky pořád velmi dobré. Meteorologové vlastně prokazují medvědí službu, řekl ČTK vedoucí areálu Telnice Jindřich Holinger.   V krušnohorských údolích pořád vládne pevnou rukou zima. Během dne sněžilo a v okolí Telnice museli silničáři dokonce dvě silnice uzavřít kvůli závějím. "Pořád tu mrzne, dneska napadlo asi pět centimetrů sněhu a je ho tu habaděj. Zato lidí ubylo, dneska nám klesly tržby na 50 procent včerejška," řekl ČTK Holinger.   Podle něj je na vině nepřesná předpověď počasí, či spíše její interpretace. "Lidé koukají na televizi a čekají, že tu má pršet, jenže místo toho tu jen sněžilo a bylo nádherné lyžování," dodal Holinger. Na sjezdovkách leží metr sněhu a sněhová děla pořád vyrábějí další do zásoby. "K nějakému velkému odtávání ale snad docházet nebude. Předpověď pro (nedaleký) Adolfov hovoří o tom, že by mělo být ráno kolem nuly a přes den maximálně tři stupně Celsia," dodal.   Na meteorology se zlobí i ve druhém velkém středisku v kraji. "Máme tu pořád hodně pod nulou. Sněží, zima jak hrom, ale lidé někam zmizeli. Jakmile noviny napíšou, že má přijít obleva, lidí hodně ubývá," řekl ČTK provozovatel Skicentra Bouřňák Jiří Zmítko. O víkendu se podle něj bude v pohodě lyžovat, otazník visí jen nad počasím. "Uvidíme, jak se vyvine," dodal.   jtb sap  