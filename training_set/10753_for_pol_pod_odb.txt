 Odbory chtějí znovu začít podrobně projednávat vládní reformy  Praha 8. května (ČTK) - Odbory chtějí znovu začít se zástupci vlády a zaměstnavatelů podrobně projednávat návrhy reformních zákonů, jejichž zásady už posvětil kabinet. Žádají změny reforem, jinak hrozí radikálnějšími akcemi. O svém postupu rozhodnou podle toho, jak k jednání přistoupí kabinet a zda bude brát jejich výhrady v potaz. ČTK to řekl šéf Českomoravské konfederace odborových svazů (ČMKOS) Jaroslav Zavadil.   ČMKOS na protest proti reformám svolala na pražské Václavské náměstí na 21. května demonstraci. Odbory v dopravě už pohrozily i stávkou.   "Nebudeme při jednáních dělat křoví. Požadujeme zásadní změny. Nechceme v týmech slyšet pořád jen to, že úpravy nejsou možné kvůli programovému prohlášení," řekl Zavadil. Pokud by podle něj změny nenastaly, "demonstrací to neskončí".   Odboráři by mohli o některých svých dalších plánech rozhodovat už v pondělí, kdy se sejde jejich rada. Podle informací ČTK by se mělo v pondělí konat také neoficiální setkání šéfa ČMKOS s premiérem. Zavadil konání takové schůzky nepotvrdil a žádné podrobnosti sdělit nechtěl.     Odboráři si stěžují na to, že s nimi vláda své záměry dostatečně neprojednává. Uvedli, že jednotlivé zákony jim kabinet často předkládá až poté, kdy je sám schválil. Na protest opustily odbory koncem dubna jednání tripartity a žádaly o svolání jejího předsednictva. To se sešlo ve středu a stanovilo další termín setkání odborářů, zaměstnavatelů a ministrů nad reformami. Mělo by se konat 20. května, tedy den před odborářskou demonstrací. Odbory zatím neuvedly, jestli k jednacímu stolu dorazí. Odpověď by mohla dát právě neformální schůzka s premiérem.   Vláda chce některé své reformní zákony začít ve sněmovně projednávat už v červnu. "Stihnout se dá všechno. Reformy taky nemusejí být tak honem honem," řekl k případnému jednání o změnách norem Zavadil.   Odboráři tvrdí, že vládní reformy by život lidí zhoršily a jen by vytahaly další peníze z jejich kapes. Důchodová reforma by měla umožnit převést část odvodů do vlastního spoření u fondů. Člověk by tedy do státního systému posílal o něco méně, pak by také ale dostal menší státní důchod. Podle odborů by kvůli menším odvodům chyběly peníze na nynější penze. Sociální reforma zas počítá třeba se změnami ve vyplácení dávek i podpor pro postižené. Zdravotnická reforma by měla třeba stanovit, na co by lidé měli mít nárok ze zdravotního pojištění. Mají se zvýšit i některé zdravotnické poplatky.   ktk rot              