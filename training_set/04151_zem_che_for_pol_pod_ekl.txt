 Sněmovna schválila zavedení certifikátu pro biopaliva  Praha 6. května (ČTK) - Sněmovna dnes schválila vládní novelu, podle které se budou muset prodejci pohonných hmot, distributoři biopaliv i pěstitelé prokazovat certifikátem, že při výrobě a dopravě biosložky byla splněna kritéria udržitelnosti. Ta spočívají v tom, že při použití prodávaného paliva vzniklo méně emisí oxidu uhličitého než spalováním nafty a benzinu, i když se započítají emise uvolněné do ovzduší při jeho výrobě a distribuci. Novela zákona o ovzduší nyní zamířila do Senátu.   Náklady na provoz jednoho vozu stoupnou kvůli novému opatření podle propočtů ministerstva o 300 korun ročně, autodopravci připlatí statisíce. Profitovat by měli z nové úpravy zemědělci, protože jako dodavatelé místních surovin budou mít v hodnocení výhodu před dovozci ze vzdálenějších zemí.   Zavedení nového systému požaduje Brusel. Certifikaci budou potřebovat výrobci biopaliv a další osoby uvádějící biopaliva na trh, obchodníci s plodinami, biomasou a dalšími produkty určenými k výrobě biopaliv i pěstitelé. Certifikáty budou vydávány s platností na jeden rok.   Podíl biosložky přidávané do pohonných hmot činí v Česku od loňského léta u benzinu 4,1 procenta a u motorové nafty šest procent. Přimíchávání má pomoct snížit emise skleníkových plynů, podpořit domácí zemědělskou produkci a snížit závislost na dovozech paliv. Do roku 2020 má podíl složek z obnovitelných zdrojů v pohonných hmotách vzrůst na minimálně deset procent.   Biopaliva se stala terčem silné kritiky v roce 2008, krátce po začátku povinného zavádění v USA a Evropě. Tehdy je kritici v čele s autory podrobné zprávy Světové banky označili za hlavní příčinu prudkého růstu cen obilnin a potravinové krize v chudých zemích světa. Výzkumy také začaly ukazovat, že biopaliva v celkovějším pohledu nijak nepřispívají k omezení emisí skleníkových plynů, což měl být jejich prvořadý cíl.   mbc vju  