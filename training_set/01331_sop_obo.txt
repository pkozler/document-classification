 Ceny afghánského opia loni stouply, letos může růst osetá plocha  Kábul 20. ledna (ČTK) - Ceny opia v Afghánistánu loni stouply na více než dvojnásobek poté, co choroba napadla maková pole a úrodu snížila na polovinu. Podle OSN tato situace vytváří nebezpečí, že se letos rozšíří řady pěstitelů a vzroste i plocha nelegálně osetá mákem.   V roce 2010 klesla produkce opia, husté pasty ze šťávy z nezralých makovic, o 48 procent kvůli nezjištěné plísni. Ceny suroviny pro výrobu heroinu tak prudce vyletěly nahoru a průměrné roční výdělky pěstitelů vzrostly o více než třetinu, upozornil ve své výroční zprávě Mezinárodní program OSN pro kontrolu narkotik (UNODC).   Navzdory loňskému poklesu úrody Afghánistán zůstal s 80 procenty hlavním producentem opia na světě. O rok předtím dodával 90 procent světové produkce. Loni se v zemi vyprodukovalo 3600 tun, zatímco o rok dříve 6900 tun.   Je to důvod k obavám. Trh reagoval na pokles produkce opia prudkým zvýšením tržní ceny na více než dvojnásobek oproti roku 2009, upozornil výkonný ředitel UNODC Jurij Fedotov.   Celková plocha osetá mákem zůstala na úrovni z roku 2009, tedy 123.000 hektarů. V předloňském roce klesaly ceny máku a naopak rostly ceny obilí. Rolníci tak měli důvod uvažovat, co zasít na příští rok. V loňském roce se ale situace obrátila a ceny opia stouply téměř na trojnásobek na 169 dolarů za kilogram (3000 Kč) suchého opia.   Podle odhadů si loni pěstitelé přišli na 605 milionů dolarů, o 38 procent více než v roce 2009. Tato částka představovala asi pět procent afghánského HDP.   Farmáři si sice přišli na rekordní zisky, ale pašerákům naopak klesly o polovinu. Přesto jsou zisky pašeráků značné. Extremistické hnutí Taliban podle odhadů získává ročně z produkce a obchodu s drogami 100 až 400 milionů dolarů.   Kromě opia ale Afghánistán vyprodukoval také nejvíce hašiše, tedy konopné pryskyřice - OSN odhaduje jeho množství na 1500 až 3500 tun.   Zahraniční protidrogové agentury usilují o rozbití obchodu opia v rámci širšího boje proti povstalcům v Afghánistánu. Na pouhých devět z 34 afghánských provincií připadá 98 procent makových polí. A velká část z nich patří k oblastem s nejhorší bezpečnostní situací.   hit hej  