 Secesní most v Jihlavě čeká letos rekonstrukce  Jihlava 12. května (ČTK) - Secesní most mezi Okružní a Havlíčkovou ulicí v lokalitě U Jánů přes řeku Jihlavu by se po rekonstrukci měl stát jedním z uzlových bodů nemotorové dopravy v této části Jihlavy. Náklady dosáhnou přibližně 12 milionů korun, oprava by měla začít v červenci a skončit v listopadu. Novinářům to dnes řekl primátor Jaroslav Vymazal (ODS).   "Oprava by měla zlepšit nejen technický stav mostu, ale i jeho estetickou stránku," řekl Vymazal. Bude použita historická dlažba, do části vozovky budou zabudovány koleje upomínající na tramvajovou dopravu.   Most je jako technická památka památkově chráněný. Začal se stavět v roce 1908, rok na to byl zřejmě uveden do provozu. Původně vznikl pro potřeby tramvajové dopravy a dopravě také sloužil až do roku 1981. Přes most vede do centra města kratší a bezpečnější cesta než po novějším frekventovaném mostě v Havlíčkově ulici.   Z havarijních důvodů byl most na doporučení statika na jaře 2008 uzavřen. Odstranění kritických závad hlavně na mostových římsách stálo město půl milionu korun. Pro chodce a cyklisty byl znovu otevřen v létě 2009.   bjr snm  