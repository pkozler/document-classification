 Stávka na Slovensku zpozdí jeden pár osobních vlaků z Česka  Praha 26. května (ČTK) - Plánovaná páteční stávka slovenských strojvůdců zasáhne jeden pár spojů mezi Velkou nad Veličkou a Novým Mestom nad Váhom. Oba vlaky kvůli protestu naberou zhruba hodinová zpoždění. Mezinárodních rychlíků spojujících Slovensko s Českou republikou se stávka nedotkne. ČTK to dnes řekl vedoucí tiskového oddělení Českých drah Radek Joklík.   "Podle nejnovějších informací, které máme od našich slovenských kolegů, nebudou mít mezinárodní rychlíky zpoždění. Když budou, tak je to otázka deseti minut," doplnil Joklík. Podle původních informací měla hodinová stávka slovenských strojvůdců mezi 14:50 a 15:50 zpozdit čtyři rychlíky a pět přeshraničních osobních vlaků z Česka. Aktuální informace o zpoždění vlaků mohou lidé získat na internetových stránkách  Českých drah  v sekci omezení provozu nebo na telefonní lince 840 112 113.   Slovenští strojvůdci protestují kvůli plánovanému propouštění. Slovenská vláda letos v březnu schválila plán ozdravení osobního železničního přepravce ZSSK, nákladního dopravce ZSSK Cargo i správce železniční infrastruktury ŽSR. Všechny tři zadlužené společnosti by do roku 2014 měly propustit zhruba 5000 zaměstnanců z celkového počtu 31.500 pracovníků. ZSSK kvůli úsporným opatřením od května omezila provoz nebo zrušila přes 300 vlaků hlavně v regionální dopravě. Redukce výkonů osobní přepravy o asi tři procenta se dotkla také spojení s Českem, prakticky však jen lokálních linek mezi příhraničními oblastmi.   Slovenští železničáři protestovali proti úsporám také v roce 2003, kdy na několik dnů zcela paralyzovali osobní i nákladní železniční dopravu v zemi. Stávku zastavilo až předběžné opatření soudu.   cfr dvd  