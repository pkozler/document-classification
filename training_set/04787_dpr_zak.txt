 Mrtvých na železnici loni v Libereckém kraji přibylo  Liberec 5. ledna (ČTK) - Na železničních tratích v Libereckém kraji v roce 2010 zahynulo více lidí než o rok dříve. Střety vlaků s chodci a srážky na železničních přejezdech si vyžádaly devět lidských životů, v roce 2009 jich bylo o tři méně. ČTK to dnes řekl mluvčí Drážní inspekce Martin Drápal. Růst smrtelných nehod na železnici loni podle předběžných statistik nastal v celém Česku.   Na železničních přejezdech v Libereckém kraji se v loňském roce stalo 24 mimořádných událostí, o osm více než v roce 2009. Střety si vyžádaly tři lidské životy, čtyři těžká a čtyři lehká zranění. V roce 2009 při nehodách na přejezdech podle čísel Drážní inspekce zahynul člověk jediný.   Například na konci června zemřel po střetu s vlakem cyklista na železničním přejezdu v Machníně na Liberecku. Smrtí skončil i červencový střet rychlíku a osobního auta přejezdu mezi Mimoní a Božíkovem na Českolipsku.   V kraji přibylo i případů, kdy vlak srazil člověka. Drážní inspekce jich za loňský rok eviduje devět, meziročně o dva více. O život při nich přišlo šest lidí, dva se těžce zranili. V roce 2009 se tragická bilance střetů s vlakem výrazně nelišila, osob při nich zahynulo pět. Patnáctiletého mladíka vlak usmrtil loni v únoru u Martinic na Semilsku. Lidé po střetu s vlakem umřeli také Velkých Hamrech na Jablonecku, u Nového Boru na Českolipsku nebo v Jablonci nad Nisou.   Podle informací, které dnes Drážní inspekce zveřejnila, byl loňský rok na drahách nejtragičtější za poslední čtyři léta. Během 12 měsíců na nich zahynulo 248 lidí, o 12 procent více než v roce 2009. Přibylo nehod na železničních přejezdech i dalších mimořádných událostí. Drážní inspekce upozornila i na to, že například na přejezdech se nejvíce mimořádných událostí stalo na těch, které byly zabezpečeny pouze výstražnými kříži.     Počet střetů s vlakem v Libereckém kraji v letech 2009 a 2010:      střety vlaku s osobou  počet usmrcených  střety na železničním přejezdu  počet usmrcených     2009  7  5  16  1     2010  9  6  24  3     zdroj: Drážní inspekce   jem sap  