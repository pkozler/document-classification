 Na Pohansku vrcholí oprava zavlhlých fasád zámečku  --------------------    Ke zpravodajství: FOTO/aktuality   --------------------    Pohansko (Břeclavsko) 31. ledna (ČTK) - Na Pohansku u Břeclavi vrcholí oprava fasády a omítek zámečku, která přijde na bezmála deset milionů korun. Sice byly obnoveny v roce 1998, ale vlivem špatně použité technologie a nedostatečného stavebního dozoru začaly zavlhat. ČTK to dnes řekla ředitelka břeclavského muzea Alena Káňová. Expozice v zámečku prezentuje archeologické nálezy z Pohanska, které bylo významným sídlem Velké Moravy.   "Na mnoha místech bylo nutné zavlhlou fasádu zcela otlouct. Práce měly být hotovy do dubna, tedy do začátku letošní sezony. Jsou ale rozsáhlé a dokončeny budou proto až na přelomu jara a léta," doplnila ředitelka. V souvislosti se současnou opravou se jedná i o rekonstrukci střechy, která je v havarijním stavu.   Objekt získá novou barvu fasády. Původní památkáři neznají, nedochovaly se o ní žádné historické záznamy. Na přelomu 19. a 20. století byla budova porostlá břečťanem. Koncem 90. let minulého století získala okrovou barvu. Při současných pracích se počítá se sondou, která by mohla původní barvu fasády odhalit. Pak by mohla být použita.   Zámeček patří k takzvaným saletům Lednicko-valtického areálu. Jsou to objekty krášlící krajinu, kterou kdysi nechali členové šlechtického rodu Lichtenštejnů upravit do podoby anglického parku. Od roku 1997 je areál zapsán mezi památky UNESCO.   Vladimír Klepáč snm  