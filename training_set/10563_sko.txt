 Na středních školách začala písemná část státních maturit  --------------------    Ke zpravodajství: FOTO/aktuality   Aktualizovali jsme v 1. až 5. odstavci.   --------------------    Praha 30. května (ČTK) - Na středních školách dnes odstartovala písemná část státních maturit, ty dnes mají na českých školách premiéru po 14 letech příprav. Tisíce studentů po celé republice začalo v 8:35 psát stejný test z českého jazyka v lehčí verzi, dopoledne je čeká ještě slohová práce. Například maturanti z žižkovského Gymnázia Na Pražačce byli ale po prvním testu rozpačití, ČTK řekli, že některé otázky moc nesouvisely s češtinou a navíc byly velmi lehké.   Zkoušky potrvají do 7. června, výsledky se maturanti dozvědí až v půlce měsíce. Kvůli jednotnému zadání testů provázejí maturity přísná bezpečnostní opatření.   "Ta školní maturita by byla určitě těžší než ta státní," myslí si maturantka Lucka. Jedna z dnešních otázek prý například zněla, jestli byl rabi Löw žid, nebo muslim. Dále měli studenti určit, kdy porodí vlčice, jestliže se páří v lednu a únoru a březost trvá dva měsíce. "S češtinou to nemělo nic společného," shodli se gymnazisté z Pražačky.   "U nás je do toho zapojená prakticky celá škola," řekl ředitel školy Miloš Macek. Krátce po osmé odpečetil za přítomnosti maturitní komisařky z centra pro přípravu maturit CERMAT, školní inspektorky a zadavatelů z řad učitelů modrou krabici, kde byly sady testů přesně napočítané na jednotlivé třídy. Studenti nesměli mít nic na lavici, v průběhu hodinového testů mohli na toaletu jen ti, kteří měli papír od lékaře.   Poté kantoři testy vybrali, komisařka naskenovala a elektronicky odeslala do centra na automatické vyhodnocení. Sloh a písemné práce z jazyků pak opraví učitelé ve školách a do centra pošlou i se svým hodnocením. "Už nám chodí první várky, zatím vše bez problémů," řekl ČTK dopoledne mluvčí CERMAT Petr Habáň. Web  www.novamaturita.cz  přitom v neděli napadli hackeři, po několik hodin nefungovaly stránky s ukázkovými testy a informacemi o zkoušce.   Za únik testů hrozí pokuta až půl milionu korun. Ministerstvo školství odhaduje, že nové zkoušky dospělosti bude celkem opakovat pětina ročníku.   Testy a písemky z jednotlivých předmětů jsou rozloženy do sedmi dnů, končí se 7. června. Až 96 procent maturantů si zvolilo lehčí verzi testů, kromě češtiny skládají státní maturity také z cizího jazyka nebo matematiky. K maturitám nebylo připuštěno skoro 11 procent ročníku, u ústního zkoušení, které se konalo během května, propadlo asi šest procent maturantů. Úředníci odhadují, že na podzim si maturitu zopakuje až pětina maturantů.   Maturity se připravují 14 let, přišly celkem na 680 milionů korun. V prvním roce se jich zúčastní téměř 99.000 studentů.   kli pba  