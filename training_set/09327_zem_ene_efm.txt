 VaK Nymburk zvýšily základní kapitál na 740 milionů korun  Nymburk 4. května (ČTK) - Vodovody a kanalizace (VaK) Nymburk zvýšily základní kapitál o zhruba 17 milionů korun na 740 milionů korun. Osm obcí, kde společnost působí, vložilo do společnosti svůj vodohospodářský majetek. ČTK to dnes řekl předseda představenstva VaK Nymburk Miloš Petera.   Základní kapitál společnosti se zvýšil v úterý při valné hromadě po vkladu kanalizačních a vodovodních řadů včetně příslušenství. Do společnosti jej vložilo osm obcí včetně města Poděbrady. Největší cenu, více než šest milionů korun, má vodovodní a kanalizační řad v Pátku na Nymbursku.   Osm obcí dosud vodovodní a kanalizační řady vlastnilo, VaK Nymburk měly na základě smlouvy o výpůjčce řady pronajaté. Nyní se staly vlastnictvím akciové společnosti, která je bude i nadále provozovat. Obce jsou dalšími akcionáři, kterých je nyní kolem 40. Podle Petery vlastní akciovou společnost z 97 procent právě obce.   Firma za loňský rok vykázala čistý zisk 5,9 milionu korun, tedy zhruba stejný jako předloni. "Splnili jsme plán, který jsme si stanovili na začátku roku. Vytváříme takové zisky, abychom co nejméně zatěžovali cenu vodného a stočného," řekl Petera.   Vodovody a kanalizace Nymburk se staly akciovou společností 1.ledna 1994. Původní základní jmění 356 milionů Kč navýšily už sedmkrát. V roce 2010 firma vlastnila a provozovala 595 kilometrů vodovodních řadů a 387 kilometrů kanalizace.   zik mol  