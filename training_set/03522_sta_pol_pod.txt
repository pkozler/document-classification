 Kadaň chce opravit Löschnerovo náměstí  Kadaň (Chomutovsko) 23. května (ČTK) - Kadaňská radnice chce v příštích letech změnit podobu Löschnerova náměstí v centru města. Starosta Jiří Kulhánek (ODS) dnes novinářům řekl, že náměstí je vstupem do památkové zóny, kterou tvoří historické centrum Kadaně. To se už rekonstrukce dočkalo, radnice chce aby bylo důstojné i jeho okolí.   Rekonstrukce náměstí má spočívat hlavně v obnově zeleně. Radnice oslovila tři architektonické kanceláře, které pro ni vypracovaly studii. Radní na posledním zasedání vybrali vítězný návrh. Kancelář by podle Kulhánka měla do konce roku připravit projekt obnovy náměstí.   Cenu rekonstrukce město odhaduje na zhruba 15 milionů korun, podle starosty bude záležet až na výsledném projektu. Uvedl, že existují dotační programy, které města mohou na obnovu zeleně využít. Kadaň se proto po dokončení projektu pokusí na náměstí některou z dotací získat. Kdy bude celé náměstí hotové, Kulhánek netuší. Předpokládá, že to bude trvat několik let, rekonstrukce se bude nejspíše dělat po etapách.   vlu snm  