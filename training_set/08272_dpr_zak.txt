 Nehoda kamionu s prasaty blokovala devět hodin dálnici D1  Doplnili jsme informaci o obnovení provozu v 1. a 4. odstavci. Změnili jsme dlouhý titulek.   --------------------    Loket (Benešovsko) 18. ledna (ČTK) - Na dálnici D1 u Hulic na Benešovsku se dnes ráno převrátil maďarský kamion převážející dvě stovky prasat. Desítky zvířat se po nehodě rozprchly do okolí, řada z nich kolizi nepřežila, řekla ČTK mluvčí středočeských hasičů Lenka Kostková. Směr na Brno byl na 61. kilometru více než devět hodin uzavřen, policie odkláněla dopravu na exitu 56.   Nehoda se stala ve 04:45. Po převrácení kamionu prasata běhala po dálnici, část z nich se dostala do blízkého lesíku. Podle Kostkové šlo o zvířata o váze 120 až 150 kilogramů, která utekla z jednoho patra kamionu.   "V 9:00 začali veterinář a řezník společně s hasiči vyklízet převrácený přívěs a třídit prasata. Na 130 jich dopravní nehodu přežilo, ostatní byla mrtvá nebo musela být kvůli zranění utracena. Skončí v kafilérii," uvedla Kostková.   Operační důstojník dálničního oddělení v Bernarticích ČTK řekl, že provoz na dálnici byl kompletně obnoven dvě hodiny po poledni. "Poslední kužel byl odstraněn ve 14:18," upřesnil policista.   khj jpt  