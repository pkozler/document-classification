 Podle Penty je hodnota akcií loterijní Sazky nyní nulová  Praha 8. ledna (ČTK) - Investiční společnost Penta spočítala, že hodnota akcií loterijní společnosti Sazka je nyní nulová. Píše to v důvěrném dopise akcionářům nejstarší české loterijní společnosti, kterou chce získat. Kopii dopisu podepsanou šéfem Penty Markem Dospivou, kterou firma považuje za oficiální nabídku na převzetí, získal server Aktuálně.cz.   Výpočty Penty vycházejí z tržního ocenění Sazky, jejího majetku, který by případně mohla prodat, a také z porovnání s velkými světovými loterijními firmami, s nimiž se obchoduje na burzách. Šéf Sazky Aleš Hušák a jeho vedení Sazky argumenty Penty zná, ale neuznává je. Tvrdí, že Penta účelově zkresluje údaje o Sazce, aby ji mohla levně získat.   "Při použití standardních oceňovacích metod činí tržní hodnota Sazky 3 miliardy korun bez zbytného majetku. Co se týče tohoto majetku (sídlo, O2 Aréna, jiné nemovitosti), námi oslovení investoři jej oceňují na zhruba 2 miliardy. I pokud se podaří dosáhnout vyšší prodejní ceny, bude při závazcích ve výši 10,5 miliardy hodnota akcií Sazka přesto nulová," píše Penta v nabídce akcionářům.   Sazka má podle údajů, které uvádí Penta a jež vedení Sazky nerozporuje, k lednu závazky ke splacení v celkové výši 1,2 miliardy. V případě, že by se do nich zahrnula pohledávka vůči bance Fortis, pak dluhy k lednu činí dokonce 1,6 miliardy korun.   Penta také v dopise popisuje, kolik nabízí akcionářům Sazky za převzetí všech akcií společnosti: dvě až tři miliardy okamžitě, které firma potřebuje na záchranu, a další 3,9 miliardy v pravidelných splátkách během příštích 30 let (každý rok 130 milionů).   Penta ve své nabídce akcionářům zmiňuje i fakt, že tento rok rozjede vlastní číselnou loterii, k níž už má licenci od ministerstva financí. Ta podle Penty jen zhorší finanční pozici Sazky.   Penta získala detailní informace především v době, kdy pomáhala vydat emisi dluhopisů, kterými Sazka získala finance na výstavbu vysočanské arény (dnes O2 Arény). Sazka zaplatila Pentě nejen důvěrnými informacemi, ale také dvěma miliardami korun za péči o úspěšnou emisi bondů. Jenže obří sportovní aréna a splátky za ní teď stahují Sazku do dluhů.   O Sazku se kromě Penty uchází další investoři. Například realitní magnát Radovan Vítek, který od bank skoupil pohledávky ve výši už přes miliardu korun, dal Sazce čas do 17. ledna. Do té doby chce od Sazky peníze, nebo ji pošle do insolvence. Také další sázková kancelář Synot Sazce nabídla v závěru loňského roku převzetí: za dvoutřetinový podíl by dala 5 miliard a k tomu 250 milionů po dobu pěti let.   Vlastní plán na záchranu Sazky předložil akcionářům i Aleš Hušák. Počítá s prodejem zbytného majetku a také s výraznou pomocí společnosti eInvest, která patří podnikateli a bývalému svazáckému funkcionáři Martinu Ulčákovi. Ulčák podle Hušákova plánu, s nímž byli seznámeni akcionáři Sazky na schůzce tento týden, půjčí tolik, kolik Sazka bude potřebovat. Nepožaduje za to žádný podíl ve firmě. Na oplátku pouze dostane domluvený podíl ze zisku rozdělovaného na valných hromadách v následujících deseti až 15 letech. Akcionářům nabídne ročně vyplácet minimálně 200 milionů Kč.   mha  