 Nové prostory pro zlínskou filharmonii otevře David Lomelí  --------------------    Ke zpravodajství: AUDIO; FOTO ve Fotobance  ID foto: F201003170307601, F201003170307501, P201003170858001   --------------------    Zlín 10. ledna (ČTK) - Mexický tenorista David Lomelí bude hlavní hvězdou slavnostního zahájení působení zlínské Filharmonie Bohuslava Martinů v kongresovém centru. Koncert se uskuteční v pátek 14. ledna. Filharmonii bude na koncertě, kde zazní árie například Donizettiho, Gounoda a Pucciniho, řídit její šéfdirigent Stanislav Vavřínek. Spoluúčinkovat bude slovenská sopranistka Eva Hornyáková. Novinářům to dnes řekl ředitel filharmonie Josef Němý.   Centrum ve Zlíně postupně vznikalo od roku 2006. Investorem byl zlínský magistrát. Stavba z dílny architektky Evy Jiřičné přišla na 636 milionů korun. Do prostor v centru města se filharmonie přestěhovala z už nevyhovujících a v řadě ohledech nedůstojných prostor Domu umění.   Významnou změnou je mnohem kvalitnější akustika sálů či rozšíření možností, co zařadit do programu. V Domě umění umělce limitovala velikost pódia, některé symfonie tak vůbec nemohli odehrát. Podle ředitele Němého se zvýšil i zájem významných sólistů o koncertování ve Zlíně. "Dříve jsme se snažili oslovovat i významné sólisty a někdy bylo obtížné se domluvit i z důvodů těch podmínek. Jsou zvyklí na určitý standard a bohužel jsme v Domě umění tento nemohli nabídnout," řekl ČTK a Českému rozhlasu Němý.   Důkazem jeho slov je zřejmě i koncert prvního Mexičana v historii, který vyhrál v roce 2006 první cenu v soutěži Operalia Plácida Dominga, Davida Lomelího. Tehdy zvítězil nejen v kategorii opera, ale i v kategorii zarzuela, což se nikomu před tím nepodařilo. "Jeho životopis je velmi zajímavý a je velkým příslibem z pohledu světového. I v České republice nemívá běžně koncerty," poznamenal ředitel. V Česku Lomelí vystoupil poprvé loni v březnu ve Státní opeře Praha. I tam jej doprovázela sopranistka Eva Hornyáková. Jejich pěvecké i herecké výkony se tehdy setkaly s nadšeným ohlasem. Zlínský koncert je tak jeho druhým vystoupení v zemi.   Kongresové centrum tvoří společný komplex se sousedním Univerzitním centrem otevřeným už před více než dvěma lety. O tom, že na místě někdejších Masarykových škol mají budovy vzniknout, se rozhodlo v roce 2003.   Gabriela Sluštíková snm  