 Libyjští povstalci zahájili vysílání televize přímo z Libye  --------------------    Ke zpravodajství: FOTO/aktuality   --------------------    Tripolis 31. května (ČTK) - Libyjští povstalci zahájili vysílání první satelitní televize přímo z Libye. Stanice se sídlem v povstalecké baště Benghází by měla tvořit protiváhu médiím kontrolovaným režimem Muammara Kaddáfího, napsala agentura AP. První povstalecký televizní kanál vůbec začal vysílat z katarského Dauhá 19. května.   Televize Svobodná Libye byla spuštěna v noci na dnešek. Doposud měli obyvatelé Libye k dispozici informace pouze z televize a rádia kontrolovaných Kaddáfího režimem. K zahájení vysílání se podle agentury AFP sešly tisíce Libyjců před velkoplošnou obrazovkou na náměstí v Benghází, aby oslavily konec 40 let trvajícího mediálního útlaku.   Kanál vznikl z internetové stránky, kam povstalci umísťovali videa z protestů. Původně se totiž snažili nabourat domácí satelitní systém, ale pravděpodobně byl v důsledku toho zabit jeden z hlavních "kameramanů". V Benghází ho zasáhl odstřelovač 19. března, když natáčel přípravu rebelů na protiútok na Kaddáfího jednotky, v den, kdy do bojů zasáhly mezinárodní síly.   K ukončení veškerých bojů dnes znepřátelené strany vyzvala Jihoafrická republika. Příměří by mělo umožnit dialog o budoucím přechodu k demokracii, uvedla podle agentury AFP ministryně zahraničí JAR Maite Nkoanaová-Mashabaneová.   Apel zazněl den po setkání prezidenta JAR Jacoba Zumy s Kaddáfím v Tripolisu. Kaddáfí je podle Zumy ochoten přistoupit na návrh Africké unie na příměří, které by zakotvilo zastavení všech bojových akcí, včetně leteckých úderů NATO na podporu povstaleckých sil. Jak ale dnes Zuma upozornil, Kaddáfí není připraven opustit Libyi.   Do Benghází dnes přicestoval šéf italské diplomacie Franco Frattini, aby slavnostně otevřel italský konzulát v tomto hlavním povstaleckém městě. Od 22. května zde oficiálně působí také zastoupení Evropské unie.   kav hej  