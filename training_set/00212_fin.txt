 Pojišťovny: Rozmary počasí způsobily tisíce škod za desítky mil.  Praha 21. ledna (ČTK) - Tisíce pojistných událostí za celkem desítky milionů korun způsobily klientům tuzemských pojišťoven rozmary počasí v letošním roce. Škody vzniklé následkem tíhy sněhu v tomto roce jsou zatím vyšší než škody, které lidem způsobila minulý týden velká voda. Vyplývá to z ankety ČTK mezi největšími pojišťovnami.   Jak letošní velká voda postupně opadávala, přibývalo hlášení vzniklých škod. Česká pojišťovna jich nyní eviduje více než 700 s odhadovaným pojistným plněním kolem 16,5 milionů korun. Mezi nejpostiženější okresy patří Litoměřice (80 škod), Louny (77), Praha - západ (75) a Kladno (46), z krajů pak Středočeský, Ústecký, Karlovarský a Plzeňský. Počet nahlášených škod z letošních povodní a záplav není zatím konečný a může se zastavit až na tisícovce, uvedl mluvčí pojišťovny Tomáš Zavoral.   Mnohem větší škody než velká voda však letos zatím občanům způsobil sníh, konkrétně pak tíha sněhu a námrazy. Od začátku roku registruje ČP v této souvislosti v zemi přes 1650 škod za zhruba 29 milionů korun. Nejpostiženějším regionem je Karlovarský kraj se 450 nahlášenými škodami z tíhy sněhu, což pro tento kraj v porovnání s minulými roky znamená několikanásobný nárůst. Nejčastěji klienti hlásili škody na střešních krytinách, konstrukcích, fasádách a okapových systémech.   Allianz eviduje ze záplav z minulého týdne jen zhruba stovku škod za necelé tři miliony korun. "Klienti se tím pádem nemusejí obávat dlouhého čekání na likvidátora, vše zvládáme bez problémů," řekl ČTK mluvčí pojišťovny Václav Bálek. Docela soucitná je prý letošní zima i v souvislosti s intenzivním sněžením a náhlým oteplením. Allianz má hlášeno pouze pouze 461 případů za celkem 20 milionů korun.   Sníh a velká voda způsobily klientům pojišťovny Generali za první tři týdny letošního roku na 500 škod za celkem 12 miliónů korun. K dnešnímu dni jde o přibližně stejný objem škod jako v loňském roce. "Tehdy v první polovině ledna udeřila sněhová kalamita Daisy. Nabízí se i další paralela. Daisy i první povodeň letošního roku přišly o víkendech," upozornil mluvčí Generali Jiří Cívka. Očekává ale další nárůst povodňových škod. Například v případě zatopeného sklepa je nutné počkat, až voda opadne. Následně se musí odčerpat a teprve poté je možné začít se sčítám škod, připomněl.   fd vju  