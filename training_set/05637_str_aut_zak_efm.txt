 Francie zahájila vyšetřování údajné špionáže v Renaultu  Paříž 14. ledna (ČTK) - Francouzská prokuratura dnes zahájila vyšetřování případu podezření na průmyslovou špionáž v automobilce Renault. Vyšetřování má vést domácí zpravodajská služba DCRI. Úřady tím reagovaly na čtvrteční krok firmy, která u pařížské prokuratury podala žalobu na krádež dat o projektu elektromobilu na neznámé pachatele.   Renault podal obvinění z organizované krádeže, korupce, porušení důvěry a předávání informací cizí mocnosti, sdělil pařížský prokurátor Jean-Claude Marin. Firma ve čtvrtek uvedla, že žalobu podala po odhalení závažných případů pochybení a zneužití funkcí, které měly nepříznivý dopad na "strategická, technologická a duševní aktiva" Renaultu.   Renault minulý týden dočasně zbavil funkcí tři manažery podezřelé z předávání informací o projektu elektromobilu. V médiích se tehdy objevily zprávy, že Renault podezřívá ze špionáže čínskou konkurenci a že francouzská tajná služba tuto možnost prošetřuje.   Čína však podezření odmítá a celý případ může zhoršit vztahy mezi oběma zeměmi. Francouzská vláda od té doby spojitost případu s Čínou bagatelizuje a říká, že žádnou cizí zemi ze špionáže nepodezírá.   Právník Renaultu Jean Reinhart řekl, že firma ve své žalobě podezíranou cizí mocnost nejmenovala. Identifikovala však podezřelé zahraniční soukromé společnosti.   Provozní ředitel Renaultu Patrick Pelata v minulých dnech mluvil o "organizované mezinárodní sítí", která zařizovala nákupy dat o nákladech a ekonomickém modelu programu elektromobilu. Dodal však, že hlavní prvky technologie se zhruba 200 patenty zůstaly v bezpečí. Program elektrického vozu je významným prvkem strategie, do níž Renault investuje spolu s japonskou partnerskou automobilkou Nissan miliardy eur.   hp jw  