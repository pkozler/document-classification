 Vláda schválila prodej kmitočtů z tzv. digitální dividendy  --------------------    Ke zpravodajství: FOTO/aktuality; AUDIO   --------------------    Praha 26. ledna (ČTK) - Uvolněné kmitočty po přechodu z analogového na digitální vysílání v pásmu 800 MHz, tzv. digitální dividendu, použije od příštího roku stát na vysokorychlostní mobilní sítě. Kmitočty prodá spolu s frekvencemi v pásmech 1800 a 2600 MHz v aukci. Rozhodla o tom vláda. ČTK to řekl předseda ČTÚ Pavel Dvořák.   "Vláda podpořila svým rozhodnutím záměr ČTÚ, tedy využití aukce pro příslušné výběrové řízení jako nejtransparentnějšího postupu," dodal Dvořák. Cílem je podle něj zpřístupnit veškeré volné spektrum a umožnit tak rozvoj nových služeb prostřednictvím bezdrátových vysokorychlostních sítí, zejména mobilního charakteru.   Součástí podmínek aukce mají být i ustanovení, která zabrání spekulativnímu nákupu spektra nebo jeho neodůvodněnému hromadění a umožní prohloubení konkurence v oblasti mobilních služeb.   Vedle potřebné úpravy telekomunikačního zákona chce úřad kritéria aukce a podmínky využití kmitočtů veřejně diskutovat. Dvořák doplnil, že budování nových bezdrátových vysokorychlostních sítí může začít až po dokončení přechodu na zemské digitální televizní vysílání. S tím se až na několik výjimek počítá letos v listopadu.   ČTÚ předpokládá, že pro aukci využije služeb nezávislého poradce. Samotný miliardový tendr chce vyhlásit nejdříve v druhé polovině letošního roku.   jsa vju  