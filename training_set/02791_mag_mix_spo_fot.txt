 Masopust chystá velké oslavy, k osmdesátinám mu popřeje i Eusébio  --------------------    Ke zpravodajství: AUDIO; FOTO/aktuality   --------------------    Praha 18. ledna (ČTK) - Fotbalové legendě Josefu Masopustovi přijede k 80. narozeninám, které oslaví 9. února, do Prahy poblahopřát i Portugalec Eusébio, dřívější velký Masopustův soupeř. Nejlepší hráči Evropy z let 1962 a 1965 se setkají už o dva dny dříve na slavnostním vyhlášení ankety Fotbalista roku ve Stavovském divadle. Tam má dorazit i Pavel Nedvěd, další držitel Zlatého míče z roku 2003.   S oslavami Masopustových kulatých narozenin, které pořádá Klub přátel Josefa Masopusta, se pojí mnoho dalších akcí. Na pátek 4. února je naplánován gratulační večer v pražském hotelu Ambassador, kam má podle odhadů dorazit 300 až 400 gratulantů. Očekáváni jsou Masopustovi přátelé, spoluhráči i jiné osobnosti ze sportovního a společenského života.   O tři dny později se Masopust dočká dalších gratulací při Fotbalistovi roku, kam je pozván i německý internacionál Uwe Seeler. S Masopustovým jubileem souvisí výstava v Národním muzeu, která potrvá od druhého březnového týdne do června a mapuje kariéru rodáka ze severočeských Střimic, jenž se proslavil především angažmá v pražské Dukle.   Před sídlem armádního klubu na pražské Julisce bude od června stát Masopustova socha, jejímž autorem je akademický sochař Josef Nálepa. Jeho dílo bude poprvé představeno na večeru v Ambassadoru 4. února. Na počest Masopustových osmdesátin vznikne také audiokniha s fotbalovými povídkami Oty Pavla a Petra Feldsteina, které namluví herci Ivan Trojan, Vladimír Brabec, David Novotný a Michal Pavlata.   Scenárista a spisovatel Feldstein chystá také reedici knihy Fotbal jménem Masopust, jejíž první vydání vzniklo už před sedmi lety. Nyní přinese nové kapitoly mapující život autora finálové branky z mistrovství světa proti Brazílii z roku 1962. Česká televize o Masopustovi připravuje nový dokumentární pořad.   gmt ura dr  