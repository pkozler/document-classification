 Volkswagen loni téměř ztrojnásobil prodej v Indii  Dillí 21. ledna (ČTK) - Německá automobilka Volkswagen v loňském roce téměř ztrojnásobila prodej v Indii na 53.341 vozů. Oznámila to dnes firma, která předloni na rychle rostoucím indickém trhu prodala zhruba 19.000 automobilů.   Společnost je na indickém trhu zastoupena od roku 2001 prostřednictvím české značky Škoda. Od roku 2007 v Indii nabízí rovněž automobily se značkami VW a Audi. Indie patří vedle Evropy, Číny a Ameriky k nejdůležitějším trhů automobilky, napsala agentura DPA.   Volkswagen je největší automobilkou v Evropě a do roku 2018 se hodlá stát největším výrobcem automobilů na světě. Firma loni zvýšila celosvětový prodej o 13,5 procenta na rekordních 7,14 milionu vozů.   Celkový prodej osobních automobilů v Indii se loni zvýšil o rekordních 31 procent na 1,9 milionu vozů díky stoupající kupní síle obyvatel. V letošním roce však analytici očekávají zpomalení růstu prodeje na 12 až 15 procent kvůli pravděpodobnému zvýšení úrokových sazeb a stoupajícím cenám pohonných hmot i vozidel.   Indie je společně se sousední Čínou jedním ze světlých bodů pro automobilový průmysl, který se na těchto rychle rostoucích trzích snaží kompenzovat slabší poptávku ve vyspělých zemích.   pmh mha   