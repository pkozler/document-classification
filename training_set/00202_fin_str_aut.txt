 Leasingové firmy přestaly poskytovat lidem leasing vozidel  Doplnili jsme vyjádření České leasingové a finanční asociace v 1., 6. a 7. odstavci   --------------------    Praha 6. ledna (ČTK) - Většina velkých leasingových firem přestala od ledna kvůli novému zákonu o spotřebitelském úvěru poskytovat fyzickým osobám leasingové financování vozidel. Místo něj nabízejí úvěrové financování. Informaci, kterou dnes napsaly Lidové noviny, leasingové společnosti potvrdily ČTK. Důvodem je nová možnost klienta odstoupit bez uvedení důvodu do 14 dní od smlouvy, a vrátit tak leasingové firmě vůz, který ale zatím ztratí část hodnoty. Česká leasingová a finanční asociace zahrnutí leasingu do zákona kritizuje.   "Od ledna 2011 neposkytujeme finanční leasing vozidel pro spotřebitele. Důvodem je skutečnost, že nová legislativa nepamatuje na specifika finančního leasingu a umožňuje spotřebiteli odstoupení od smlouvy i poté, kdy leasingová společnost od dodavatele vozidlo koupí. Spotřebitelům nadále nabízíme spotřebitelský úvěr," řekl ČTK mluvčí ČSOB Leasing Jan Dryák.   Podobně se vyjádřila i UniCredit Leasing, u níž také nabídka financování pro spotřebitele pokračuje formou úvěrových produktů. Důvodem je i zde možnost odstoupení od smlouvy o finančním leasingu po 14 dnech od podpisu smlouvy, uvedla ředitelka marketingu firmy Erika Duchanová. Negativní dopad na obchody neočekává, protože v produktové nabídce existuje náhrada.   Rovněž leasingová firma GE Money Auto poskytuje od ledna fyzickým osobám pro financování vozidel již jen úvěr. Mluvčí GE Money Pavel Zúbek upozornil na to, že finanční leasing pro fyzické osoby je na ústupu již od roku 1995. Spotřebitelé u GE Money Auto preferují pro nákup vozidel úvěr, jehož podíl v roce 2010 na nových smlouvách byl 98 procent, dodal.   Ve společnosti ŠkoFIN, která je jedničkou na trhu financování vozů, zůstává finanční leasing i nadále v nabídce. Firma ale již nyní uskutečňuje přes 80 procent obchodů prostřednictvím úvěru. "Očekáváme další zvýšení podílu financování prostřednictvím úvěru," podotkl vedoucí marketingového oddělení ŠkoFIN Jan Kloud.   Zahrnutí finančního leasingu pro soukromé osoby do nového zákona o spotřebitelském úvěru je podle České leasingové a finanční asociace nad rámec požadavků směrnice EU a většina zemí EU k tomuto diskriminujícímu kroku nepřistoupila. Opatření má prý negativní dopad na spotřebitele, pro které byl finanční leasing často jedinou možností nabytí například motorového vozidla.   "I přesto se domníváme, že finanční leasing pro fyzické osoby má pro svá specifika, jako jsou rychlá dostupnost či jednoduchost, stále svou budoucnost a své uživatele si vždy najde. ČLFA na tuto skutečnost poukazovala v rámci přípravy i schvalování tohoto zákona, bohužel bez odezvy. I nadále se snažíme o změnu a vyjmutí tohoto bodu v rámci novelizace zákona," sdělila asociace.   Objem leasingu movitých věcí členů České leasingové a finanční asociace za tři čtvrtletí 2010 klesl meziročně o téměř sedm procent na 28,4 miliardy Kč. Objem poskytnutých spotřebitelských úvěrů se snížil o 7,2 procenta na 28,5 miliardy Kč. Čísla za celý rok zatím nejsou k dispozici.   fd dvd jw  