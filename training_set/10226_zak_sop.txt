 V Kolumbii zabaveny čtyři tuny marihuany pěstované ve skleníku  Cali (Kolumbie) 5. ledna (ČTK) - Ve městě Cali na jihozápadě Kolumbie byly zabaveny čtyři tuny marihuany pěstované ve skleníku, které měly být dopraveny do Venezuely. Oznámila to dnes kolumbijská policie. Náklad, jehož tržní cena by mohla dosáhnout čtyř milionů dolarů (76 milionů Kč), byl ukryt v kamionu a měl být nejprve převezen do tichomořského přístavu Buenaventura, řekl tisku velitel policie v Cali generál Miguel Ángel Bojacá.   Generál sdělil, že marihuana byla pěstována nedaleko Cali technikou hydroponie, která rostlinám poskytuje lepší podmínky k růstu a zvyšuje účinnost drogy. Podle expertů má marihuana pěstovaná v živném roztoku bez půdy také mnohem vyšší cenu.   "Nový úspěch marihuany pěstované pomocí hydroponie nás znepokojuje," prohlásil generál Bojacá.   V listopadu kolumbijská policie zabavila na jihu země čtyři tuny marihuany, ale neupřesnila, zda byla pěstována pomocí hydroponie.   Oznámila tehdy také, že od ledna do listopadu loňského roku bylo zabaveno 200 tun marihuany, což je o 38 procent více než ve stejném období v předchozím roce. To svědčí o zvýšení produkce drogy.   Kolumbijské úřady se v posledních dvou letech obávají neustálého zvyšování výroby marihuany. To by mohlo znamenat, že Kolumbie, kde se dosud droga pěstovala pro domácí spotřebu, se stala exportní zemí.   Podle OSN patří Kolumbie spolu s Peru k největším výrobcům kokainu ve světě.   pel ank  