 Silnice na jihu Moravy sjízdné se zvýšenou opatrností  Brno 26. ledna (ČTK) - Silnice na jižní Moravě jsou po nočním sněžení sjízdné se zvýšenou opatrností. Na většině z nich leží břečka. Potíže mohou vzniknout na výše položených komunikacích druhé a třetí třídy, které jsou udržovány pouze štěrkem. Například na silnicích v Moravském krasu leží místy dvoucentimetrová vrstva ujetého sněhu. ČTK to řekl Patrik Mikulášek z Jihomoravské správy a údržby silnic.   Sněžení způsobilo mírný nárůst nehodovosti. Většinou ale jde jen o drobné kolize, řekl ČTK mluvčí policie Pavel Šváb. Nehody s lehkým zraněním se staly dnes ráno v Ořechově u Brna a v brněnské Černopolní ulici. Mluvčí vyzval řidiče, aby v souvislosti se změnou počasí při jízdě dodržovali bezpečnou vzdálenost.   vtk hha mol    