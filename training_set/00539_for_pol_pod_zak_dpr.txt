 Sněmovnu příští týden čeká schvalování změn silničního zákona  Praha 30. ledna (ČTK) - Změny silničního zákona, jejichž součástí jsou úpravy bodového systému trestání řidičů nebo zavedení povinných zimních pneumatik, má sněmovna schvalovat po řadě odkladů v pátek příštího týdne. Vyplývá to z návrhu programu nadcházející schůze dolní komory.   Očekává se, že poslanci ze senátního návrhu vyřadí zmírnění postihu za malé množství alkoholu u řidičů. Podle senátorů by řidičům za alkohol do 0,3 promile měla hrozit jen pokuta do 5000 korun, ne už bodový trest. Proti tomu se ale vyslovili jak zástupci koalice, tak opozice.   "Tolerance 0,3 promile je překonaný problém. Už dnes platí u policie i u správních orgánů tolerance 0,26 promile," uvedl poslanec a dopravní expert Věcí veřejných Stanislav Huml. K této toleranci vedl mimo jiné loňský posudek expertů ministerstva zdravotnictví, podle něhož není možné prokázat, že takto nízká hladina alkoholu ovlivňuje řidičovo chování za volantem.   Značná shoda ve sněmovně panuje i na zavedení povinných zimních pneumatik pro období od 1. listopadu do 31. března. Pěti až desetiletý odklad asi budou mít hasiči pro svá nákladní auta a také armáda. Pro ostatní se stane zimní obutí povinným až pro příští zimu vzhledem k tomu, že novela začne platit za tři měsíce po jejím definitivním schválení, tedy až na jaře.   Otazníky naopak visí nad Humlovým návrhem zrušit značky informující o měření rychlosti obecní policií, které byly zavedeny předloni. "To, abychom měli na každém rohu cedulku - tady měří - a na těch ostatních místech, aby všichni přidávali plyn, mi přijde jako zcela nesystémové a špatné řešení," tvrdí Huml. Zavedení značek schválil parlament, aby omezil měření rychlosti s cílem pouze zvýšit příjmy obecních rozpočtů.   Hlavním záměrem předlohy je zjednodušení bodového systému trestání řidičů spolu s přísnějším postihem přestupků proti životu a zdraví. Proti tomu se žádný z poslanců nepostavil. Počet přestupků, za které mají být udělovány body, se tak do budoucna sníží ze současných 44 na 27.   Přidělení bodů například nebude hrozit za překročení povolené rychlosti v obci nejvýše o pět kilometrů v hodině, mimo obec o deset kilometrů za hodinu. Řidič by i za to ale mohl dostat pokutu od 1500 do 2500 korun. Za vyšší překročení rychlosti by dál byly udělovány dva, tři nebo až pět bodů a vyšší pokuta podle toho, jak rychle řidič jel.   Zrušeny budou jednobodové tresty, například za nerozsvícená světla. Dva body místo tří budou postihem za držení telefonu během jízdy. Naopak pět místo tří bodů má být za ohrožení jiného řidiče při předjíždění. Porušení povinnosti použít dětskou autosedačku nebo bezpečnostní pás pro děti má být trestáno čtyřmi body, u dospělého třemi body. Nyní za oboje hrozí body dva.   mhm pba  