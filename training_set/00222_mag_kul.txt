 Punkové hnutí bylo 35 let po svém vzniku uznáno vizuálním uměním  --------------------    Ke zpravodajství: FOTO ve Fotobance  ID foto: F200806150001401, FO01097894, FO00456246   --------------------    Řím/Paříž 26. ledna (ČTK) - V sále strohé Medicejské vily v Římě působí poněkud nemístně zvuk hudby legendární rebelské skupiny Sex Pistols, která zde provází první světovou retrospektivu punkového hnutí jakožto vizuálního umění. Výstavu, která potrvá do konce března, uspořádala podle agentury AFP Francouzská akademie.   Dosud se prý žádná expozice či publikace nevěnovala uměleckému rozměru punk rocku, který se vyvinul jako anti-kultura v Británii, Francii, Nizozemsku, Německu, Švýcarsku a Itálii v druhé polovině 70. let. Putovní výstava se objeví také ve Švýcarsku a Francii.   Výstava Europunk se snaží ukázat, že toto hnutí stále ovlivňuje nejen hudbu, ale i vizuální umění a módu, řekl ředitel Francouzské akademie Eric de Chassey. Expozice začíná vzácným videozáznamem prvního televizního vystoupení Sex Pistols v roce 1976 a končí prvním výstupem skupiny Joy Division v BBC v roce 1979.   Podařilo se shromáždit více než 500 předmětů ze soukromých sbírek a muzeí z celé Evropy. Jedná se hlavně o plakáty, koláže, trička, koncertní letáky a novinové články. Jsou zde ale i slavná díla jako portrét britské královny se zahalenýma očima nápisem God Save The Queen od Jamieho Reida.   pek jnd  