 MPO: Rozvoj ekonomiky brzdí úřady, soudy a infrastruktura  --------------------    Ke zpravodajství: GRAFIKA   Zprávu jsme upravili a aktualizovali v 3. a 5. až 7. odstavci o nové informace.   --------------------    Praha 24. ledna (ČTK) - Rozvoj české ekonomiky brzdí zejména neefektivní státní úřady, pomalé soudy a špatná infrastruktura. Naopak silnou stránkou České republiky je kvalitní věda a výzkum, stabilní hospodářské prostředí a schopnost přilákat zahraniční investice. Vyplývá z to z analýzy konkurenceschopnosti, kterou dnes zveřejnilo ministerstvo průmyslu a obchodu.   Ministr průmyslu a obchodu Martin Kocourek dnes novinářům řekl, že analýzu ve středu projedná vláda a MPO do konce první poloviny letošního roku připraví strategický projekt na zvýšení konkurenceschopnosti ČR, která se ve světovém měřítku zhoršuje. Česko se loni na světovém žebříčku konkurenceschopnosti Světového ekonomického fóra (WEF) propadlo o pět pozic na 36. místo.   Například v hodnocení kvality institucí si loni Česko meziročně pohoršilo o deset míst a skončilo mezi státy světa na 72. pozici. Výrazně se propadlo také v efektivitě trhu práce, a to o 13 pozic na 33. místo. V oblasti investičního prostředí ČR klesla o deset míst na 38. pozici a v podnikatelském prostředí o devět míst na 34. pozici žebříčku. Zlepšení loni zaznamenala pouze tuzemská infrastruktura. V této oblasti ČR skončila na 39. místě, zatímco v roce 2009 jí připadla 48. pozice.   "Pro rozvinutou, inovacemi poháněnou a na znalostech založenou ekonomiku je klíčová kvalita podnikatelského a investičního prostředí. Pokud se máme přiblížit k nejvyspělejším zemím světa, musíme výrazně zlepšit podmínky, které umožní firmám čelit konkurenci v rámci vnitřního trhu EU i mimo něj," uvedl Kocourek. Na projektu zvýšení konkurenceschopnosti se podle ministra bude společně s MPO podílet několik ministerstev i odborníci.   Připravovaná strategie konkurenceschopnosti má podle Kocourka stanovit dlouhodobé cíle pro jednotlivé pilíře tuzemské ekonomiky. Mezi hlavní priority ministr zařadil například další zjednodušení podmínek pro podnikání či lepší využití prostředků elektronické komunikace. Měla by být také snížena závislost ekonomiky na automobilovém průmyslu, naopak větší význam mají mít inovace, pružný systém podpory prioritních sektorů a modernizace průmyslu.     Kocourek upozornil, že musí být také snížena závislost českého exportu na Evropské unii a Německu. Zaveden má být proto nový model odhadu budoucí poptávky, který umožní vytvořit nové produktové a exportní portfolio. Stát by díky tomu podle Kocourka mohl podnikům dávat signály, po jakém zboží či službách je ve světě největší poptávka.   "V exportu to dnes v podstatě funguje tak, že jsme subdodavatelé finálních dodavatelů na světové trhy. To je ona závislost, protože ne všechny produkty, které vyvážíme do Německa, končí v Německu, ale jsou reexportovány v rámci přidávání další hodnoty někam jinam," podotkl Kocourek. Českým podnikům je podle něj lepší dát kvalitní informaci o tom, kam mohou své produkty vyvážet přímo.   MPO letos plánuje spustit společný fond státního a soukromého kapitálu, který by měl podporovat perspektivní projekty tuzemských firem, jejichž standardní financování je obtížné. V první fázi má mít fond k dispozici až 1,5 miliardy korun. "Nyní diskutujeme o poměru, v jakém tam státní a soukromý kapitál má být přítomen," podotkl Kocourek, podle kterého fond v budoucnu nahradí dotace z evropských fondů, které se v následujících letech budou snižovat.   "Mezinárodní srovnání konkurenceschopnosti ukazují, že dokážeme obstát mezi novými členskými zeměmi EU. V globální konkurenci se ale zdaleka nemůžeme srovnávat jen s nimi, naší konkurencí je stejně tak Finsko nebo Švýcarsko jako Singapur nebo Malajsie, a tady už srovnání není tak dobré," upozornil náměstek ministra průmyslu a obchodu Martin Tlapa.   Konkurenceschopnost Česka podle Kocourka už nemůže záviset pouze na kvalifikované pracovní síle a moderních technologiích. Stále důležitější je schopnost inovovat. "Musíme včas rozeznat vznikající globální poptávku a adekvátně a včas umět na nové trendy reagovat. Uspějí ty ekonomiky, které budou mít inovační a internacionalizované firmy a pro jejich vznik a působení vytvoří potřebné podmínky," podotkl Kocourek.   beh mha dvd  