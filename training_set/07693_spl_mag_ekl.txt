 Otevíráním Poodří začne v regionu turistická sezona  --------------------    Ke zpravodajství: FOTO ve Fotobance  ID foto:  FO02116928    --------------------    Bartošovice (Novojičínsko) 12. května (ČTK) - Turistická sezona v Poodří v Moravskoslezském kraji začne v sobotu tradičním Otevíráním Poodří s Pooderským koštováním. V programu jsou projížďky na rybníce, degustace pálenek i kulturní vystoupení. Informoval o tom manažer Místní akční skupiny Regionu Poodří Oldřich Usvald.   Součástí akce bude například cyklistická vyjížďka, jejíž účastníci vyrazí v 09:00 od nádraží v Jistebníku. Pojedou s průvodcem přes Petřvaldík a Albrechtičky k zámku v Bartošovicích. Od 09:00 se, pokud bude příznivé počasí, budou konat vyjížďky po Bartošovickém rybníku. "Délka projížďky bude cca jednu hodinu," uvedl Usvald.   Zájemci si mohou prohlédnout Záchrannou stanici pro volně žijící živočichy a centrum ekologické výchovy v Bartošovicích. Usvald informoval, že cena prohlídky bude 30 korun, prohlídky s rozšířeným výkladem 35 korun. Ornitolog a průvodce provedou v 09:30 turisty po Zámecké naučné stezce od bartošovického zámku do sadu a k rybníkům. V zámeckém parku ve 14:00 a v 16:00 vystoupí country skupina Karavana. Návštěvníci tam uvidí také ukázku kovářských prací a v zimní zahradě výstavu fotografií Poodří.   Na zámku se uskuteční také Pooderské koštování. "Od 12:00 je možno zhlédnout veřejnou degustaci pálenek a ve 14:45 budou vyhlášeny výsledky soutěže o krále pálenky Regionu Poodří na rok 2011 v kategoriích slivovice, hruškovice a jabkovice," uvedl Usvald.   Region Poodří je kolem horního toku řeky Odry. Patří do něj Chráněná krajinná oblast Poodří, vyhlášená v roce 1991 na části území bývalých okresů Nový Jičín, Frýdek-Místek a Ostrava. V regionu je několik zámků, například v Kuníně, Bartošovicích, Bravanticích, Sedlnici, Trnávce. V CHKO jsou zachovalé hodnotné nivní mokřadní ekosystémy a lužní lesy. V roce 2005 bylo Poodří vyhlášeno ptačí oblastí a patří mezi významné evropské biosférické rezervace.   Vlatimil Vyplel dr     