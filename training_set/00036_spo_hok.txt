 Eliáš přispěl gólem k čtvrté výhře New Jersey v řadě  New York 24. ledna (ČTK) - Český hokejový útočník Patrik Eliáš přispěl v nedělním utkání NHL jedním gólem k vítězství New Jersey nad Floridou 5:2. Eliáš bodoval ve čtvrtém zápase za sebou a Devils si připsali čtvrtou výhru v řadě.   První hvězdou zápasu byl vyhlášen ruský útočník Ilja Kovalčuk, který vstřelil gól a na další dva přihrál. Eliáš, který v sobotním duelu sestřelil dvěma góly Letce z Philadelphie, se prosadil v 38. minutě, když v dvojnásobné přesilové hře zvyšoval vedení Ďáblů na 4:1.   O čtyři z pěti inkasovaných gólů se v brance Panterů rovným dílem podělili Scott Clemmensen a dvacetiletý Jacob Markström, jehož klub povolal z farmy v Rochesteru kvůli absenci Tomáše Vokouna. Ten si podle zámořským médií na pátečním tréninku zřejmě poranil ruku.   Clemmensen odchytal jen úvodních dvacet minut a z osmi střel inkasoval dva góly. Po přestávce už dostal příležitost Markström, který tak prožil svůj debut v NHL. Švédský mladíček zneškodnil dvanáct ze čtrnácti střel, v předposlední minutě jej pak kouč Peter Deboer povolal na střídačku a New Jersey přidali při power-play pátý gól do prázdné branky.   top  