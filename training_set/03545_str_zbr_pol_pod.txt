 Iveco představila na veletrhu Idet v Brně nový obrněný vůz  --------------------    Ke zpravodajství: FOTO ve Fotobance  ID foto:  P201105100660201 ,  P201105100659501    v druhém odstavci, 6. řádku jsme opravili "je z něj dobrý výlet" na správné "je z něj dobrý výhled"   --------------------    Brno 11. května (ČTK) - Společnost Iveco Defence Vehicles představila na veletrhu Idet v Brně nový obrněný vůz. Je určený pro speciální jednotky. Firma jej ukázala ve světové premiéře. Podle Davida Brázdy ze společnosti Praga Export, která Iveco v ČR zastupuje, jej firmy budou chtít nabízet i české armádě.   Vozidlo LMV SF je určené pro speciální síly a vychází z řadou zemí využívaného vozu LMV, který je součástí i české výzbroje a několik zemí jej nasadilo i v Afghánistánu. Oproti klasickému modelu má nový typ otevřené provedení bez střechy. "Speciální jednotky upřednostňují velkou palebnou sílu a vozidlo ze kterého mohou rychle sesednout a je z něj dobrý výhled," řekl ČTK Brázda.   Podle něj vůz splňuje i běžné požadavky na balistickou a protiminovou ochranu, ty ale oproti klasickým vozům LMV, které se používají například jako doprovod konvojů, nejsou tak velké.   Vůz je určený pro čtyři členy posádky s jedním místem navíc v nákladovém prostoru. K dispozici jsou až tři palebná místa. "Je vhodný pro jednotky útočného typu," uvedl Brázda.   Podle něj jej Praga Export bude nabízet i české armádě, která vozy LMV odebírá. Iveco jí dodá na základě několika kontraktů přes 100 těchto vozů. Jde o jednu z největších armádních zakázek posledních let. Praga Export a Omnipol, které obchod zprostředkovaly, zakázku získaly bez výběrového řízení. Média také uváděla, že je zakázka předražená a srovnávala ceny vozů s dodávkami Iveca pro Slovensko. "Srovnávalo se nesrovnatelné. Slovensko odebere jen deset vozů a pouze tři z nich se zbraňovou stanicí," uvedl Brázda.   Podle něj se vozy řady LMV osvědčily v terénu. Nový model pro speciální jednotky má 90 procent komponent shodných s modelem, který je již zaveden v české armádě. "Výcvik a ovládání vozidla je stejný, v tom spatřujeme výhodu," uvedl Brázda. Podle něj je další výhodou užitečná hmotnost vozu přes dvě tuny. "Uveze spoustu materiálu, munice, vody, což je výhoda, protože bojové akce trvají dva až tři dny," uvedl Brázda.   Podle něj se cena vozu bude blížit standardnímu LMW. "Bude levnější o horní balistiku, kterou vůz nemá, na druhou stranu se nevyrábí tak masově. Cenově to bude srovnatelné s provedením LMW bez zbraňové stanice," dodal Brázda.   vrn jpt  