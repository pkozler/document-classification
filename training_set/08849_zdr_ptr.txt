 Kuřáci mohou v úterý vyměnit krabičku cigaretovou za nekuřáckou  Praha 30. května (ČTK) - Kuřáci mohou v úterý v happeningové akci ke Světovému dni bez tabáku vyměnit na náměstí Republiky od 09:00 do 18:00 cigaretovou krabičku za malovanou nekuřáckou krabičku, kterou vyrobily děti z pražských základních škol. Malí školáci tak vyjádřili svoji podporu kuřákům v jejich rozhodnutí přestat kouřit. ČTK to řekla šéfka pořádající České koalice proti tabáku Kateřina Langerová.     "Krabička malovaná dětmi bude pro kuřáky odměnou za jejich rozhodnutí s kouřením přestat," uvedla. Zájemci se mohou poradit v informativním stánku s konzultanty Linky pro odvykání kouření, kteří budou zájemcům měřit obsah oxidu uhelnatého ve vydechovaném vzduchu. Děti si na místě budou moci vyrobit vlastní nekuřáckou krabičku.   Kampaň ke světovému dni na podporu nekouření se bude konat v úterý na celém světě. Každoročně umírá celosvětově na následky kouření přes pět milionů lidí a tento počet neustále roste.   "Letos se Světový den zaměřuje na podporu Rámcové úmluvy o kontrole tabáku. Obsahuje základní opatření, která by měly státy přijmout, aby účinně omezovaly kuřáctví a zároveň chránily své obyvatele před pasivním kouřením. Česká republika je poslední zemí Evropské unie, která tuto dohodu neratifikovala," řekla Langerová.   Průzkum Koalice proti tabáku na pražských školách ukázal, že věk první cigarety klesá, pohybuje se kolem deseti let. "Mladší děti nesouhlasí s kouřením a přály by si, aby se nekouřilo. Přesto často neodolají tlaku vrstevníků a experimentují s cigaretami. Z mnoha se bohužel stanou závislí kuřáci," doplnila koordinátorka preventivních aktivit České koalice proti tabáku Jarmila Greplová.   Těm, kdo chtějí zanechat kouření nebo tento krok zvažují, nabízí pomocnou ruku Linka pro odvykání kouření. Rozhodnutí je na člověku samotném, ale rozhovor s konzultantem, který má zkušenosti v práci s lidmi v podobné situaci, může pomoci získat nový náhled nebo motivaci. Linka pro odvykání kouření má číslo 844 600 500 a za hovor se platí z celé republiky jen místní hovorné. Volat je možné každý pracovní den od 14:00 do 18:00.   nam mkv  