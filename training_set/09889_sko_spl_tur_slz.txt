 Školy v Olomouckém kraji se shodují: Výlety ano, ale ne moc drahé  Olomouc 8. května (ČTK) - Velmi rozmanitou škálu míst budou mít letošní školní výlety v Olomouckém kraji. Zatímco mladší děti míří často do přírody v okolí, starší vyrážejí do Prahy nebo je lákají atrakce v podobě lanových překážek či plavby na raftech. Zástupci škol, jež ČTK oslovila, se ale shodují v tom, že společnou snahou je snížit náklady na minimum. Dětí, jimž rodiče nechtějí nebo nemohou výlety či školy v přírodě zaplatit, totiž na některých místech přibývá.   Například na ZŠ Trávník v Přerově si děti školu v přírodě letos odbyly už na podzim kvůli rekonstrukci školy. Rodiče většinou za každý den školáka v přírodě zaplatí asi 200 korun. "Cena je jedno z hlavních hledisek, podle čeho vybíráme. Stává se, že si školu v přírodě nemohou některé děti dovolit. Rok od roku je to horší. Pokud ale bude moci většina dětí jezdit, pořádat je budeme. Na utužení kolektivu to má velký vliv," uvedla ředitelka školy Marie Mifková. Doplnila, že školní pobyty či výlety jsou pro řadu dětí jedinou příležitostí, jak se podívat za hranice města. Výběr výletů je podle ní různorodý, vždy záleží na domluvě učitele s dětmi.   Prostějovská ZŠ Palackého se snaží organizovat výlety tak, aby se děti dostaly do přírody. Mladší školáci jezdí i na školy v přírodě do Jeseníků či Beskyd. "Dvě třetiny tříd volí výlety v přírodě. Oblíbené je opékání špekáčků a výlety vlakem," uvedla zástupkyně ředitele Dagmar Přikrylová.   Ozdravné pobyty v Jeseníkách, a dokonce i v Chorvatsku organizuje ZŠ na Tererově náměstí v Olomouci. "Jedou děti, které mají zájem a rodiče jim to umožní. Vybíráme 2000 korun na žáka, což nepovažuji za vysokou částku za týdenní pobyt. Sociálně slabší mohou požádat o příspěvek," uvedla zástupkyně ředitele Ludmila Vaněčková. Při výletech se snaží učitelé s žáky zkombinovat pobyt v přírodě s poznáváním památek či zajímavých muzeí.   Školy v přírodě nepořádají na ZŠ Svatoplukova ve Šternberku. "Jsme vytíženi lyžařským výcvikem a dalšími akcemi," uvedl zástupce ředitele David Smola. Zatímco menší děti jezdí na výlety například do Kroměříže, Vyškova, Brna či olomoucké zoo, starší mají v oblibě návštěvu hlavního města či kempování.   Martina Šaradínová snm  