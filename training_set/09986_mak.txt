 CBO: Deficit rozpočtu USA za říjen až prosinec mírně klesl  Washington 7. ledna (ČTK) - Deficit státního rozpočtu Spojených států za první tři měsíce fiskálního roku podle předběžných údajů mírně klesl o 18 miliard USD na 371 miliard USD (7,05 bilionu Kč). Přispěly k tomu vyšší příjmy z daní. Oznámil to dnes Rozpočtový úřad Kongresu (CBO).   Rozpočtové příjmy za říjen až prosinec vzrostly o 8,9 procenta. Oživení americké ekonomiky zvýšilo příjmy z daní. Výdaje stouply o tři procenta. Způsobily to však hlavně posuny v načasování plateb vlády kvůli svátkům. Bez těchto mimořádných faktorů výdaje rostly pouze nepatrně.   Splátky úroků vládního dluhu se zvýšily o deset procent a celková částka dluhu stoupla na 14 bilionů USD, dodal CBO. Výplatky podpor v nezaměstnanosti se díky poklesu počtu žadatelů i samotné výše dávek snížily o 15 procent, napsala agentura Reuters.   Ministerstvo financí by mělo zveřejnit oficiální údaje o vývoji rozpočtu za prosinec příští týden. CBO ve svém výpočtu sice vychází z předběžných údajů, většinou se však od závěrečných čísel ministerstva příliš neliší.   irl mha  