 Zaměstnavatelé odmítli na jednání tripartity penzijní reformu  --------------------    Ke zpravodajství: FOTO/aktuality; AUDIO   Zprávu jsme od 2. odstavce rozšířili a přepracovali.   --------------------    Praha 20. května (ČTK) - Zaměstnavatelé na dnešním jednání tripartity odmítli návrh penzijní reformy předložený vládou. Kabinet při jednání také připustil změny v sociální reformě. Podle prezidenta Svazu průmyslu a dopravy Jaroslava Hanáka je potřeba především udělat úpravy ve státním důchodovém pilíři a současném penzijním připojištění. Druhý pilíř, tedy v současnosti vládou připravované spoření, je podle zaměstnavatelů zbytečný.   Podle plánu vlády by si lidé od roku 2013 převáděli část pojistného ze státního penzijního systému na individuální účty u soukromých penzijních společností. Tyto účty by pak tvořily druhý pilíř důchodového systému.   "Nezpochybňujeme nutnost penzijní reformy, zaměstnavatelé ovšem v této fázi v druhý pilíř důvěru nemají," řekl Hanák. Většina zaměstnavatelů prý není přesvědčena o reálnosti tohoto pilíře. Svaz průmyslu doporučil zkvalitnit státní průběžný pilíř. Reformovat by se podle něj mělo také penzijní připojištění. "Měli bychom udělat analýzu toho, jak se bude vyvíjet populace," řekl Hanák.   Tripartita se na dnešním jednání také shodla, že bude spolupracovat na reformních krocích v sociální oblasti. Dohoda je významná tím, že se partneři vrátili k jednacímu stolu potom, co z minulého jednání odbory demonstrativně odešly.   "Přestože odbory odmítají návrh jako celek, dohodli jsme se, že budeme v horizontu následujících týdnů o reforma jednat," řekl Drábek. O reformě by měly jednat jak expertní týmy, tak nejvyšší představitelé odborů, zaměstnavatelů a ministerstva práce a sociálních věcí. Do poloviny června se chtějí odbory, zaměstnavatelé a vláda dohodnout na zněmí sociálních zákonů tak, aby je mohla projednat sněmovna.   Takzvanou první část sociální reformy v podobě tří zákonů přitom již ve středu schválila vláda. S předlohami ale nesouhlasí odbory ani Svaz měst a obcí, důvodem je, že podle nich zhorší nová legislativa dostupnost služeb pro občany a také může ohrozit tisíce pracovních míst.   Tripartita se také shodla, že partneři budou jednat i o daňové reformě. Do konce května by měli účastníci jednání dostat paragrafované znění. "Jakmile bude paragrafové znění, tak se tím bude zabývat příslušný expertní tým," řekl Drábek. Krátce poté by mělo být svoláno k daňové reformě mimořádné jednání tripartity.   pcl ktk rem mkv  