 Liberecký kraj zažil rušný Silvestr s rvačkami a požáry  --------------------    Ke zpravodajství: FOTO/aktuality   --------------------    Liberec 1. ledna (ČTK) - Liberecký kraj zažil rušnou silvestrovskou noc s rvačkami a drobnými požáry. První dítě v Novém roce se narodilo už 43 sekund po půlnoci v Liberci. Malý Matyáš Mottl je zřejmě prvním novým občánkem Česka narozeným v roce 2011. Zřejmě nejzávažnější silvestrovskou událostí byla smrt sedmatřicetiletého horolezce, který na Silvestra odpoledne spadl v Českém ráji z výšky 60 metrů a záchranáři už mu nemohli pomoci.   Záchranáři v Libereckém kraji ošetřili v noci sedm lidí poraněných zábavnou pyrotechnikou. "V šesti případech šlo o poranění ruky, v jednom o poranění obličeje, žádné z nich nebylo ale devastující. Svou roli hrál při úrazech určitě i alkohol," řekl ČTK ředitel Zdravotnické záchranné služby Libereckého kraje Stanislav Mackovík. Krátce před 01:30 vyjížděli záchranáři do Ploužnice na Českolipsku k muži, kterého porazil automobil a byl v bezvědomí. "Zdravotníci ho předali na chirurgii do České Lípy," dodal ředitel záchranky.   Rušno bylo také na liberecké úrazové ambulanci, kde do rána ošetřili 25 lidí. "Téměř u všech případů hrál svou roli alkohol, jeden z ošetřených například v opilosti ztratil rovnováhu a při pádu si naštípl lebku," řekla mluvčí Krajské nemocnice v Liberci Alexandra Kittnerová. Velkou skupinou ošetřených byli také podle lidé, které někdo napadl nebo se poprali. "Na jednotce intenzivní péče dětského oddělení byl hospitalizován opilý čtrnáctiletý chlapec. Co vypil, zatím nevíme, v době hospitalizace nebyl schopen komunikovat," dodala mluvčí.   Policisté řešili desítky rvaček. Vše se ale obešlo bez vážných zranění. Pro hasiče odstartoval půlnoční oslavy požár popelnice v České Lípě jen pár minut před půlnocí. Hasiči ale vyjížděli i k liberecké radnici, kde výbuchy a petardy zřejmě ošálily požární hlásiče. "Na místě se naštěstí ukázalo, že to byl jen planý poplach," řekl ČTK operační důstojník Hasičského záchranného sboru Libereckého kraje. Po 02:30 vyjížděli hasiči do Chrastavy, k požáru v bytovém domě. Na místě se ukázalo, že to jen spálené maso na plotně zakouřilo celý dům.   ivc jpt  