 Čtvrtletní zisk Chevronu vzrostl díky růstu cen ropy o 72 procent  New York 28. ledna (ČTK) - Čistý zisk amerického ropného a plynárenského koncernu Chevron ve čtvrtém čtvrtletí loňského roku vzrostl meziročně o 72 procent na 5,3 miliardy dolarů (zhruba 94 miliard Kč) a rafinerská divize přešla ze ztrát do kladných čísel. Zasloužil se o to výrazný růst světových cen ropy, sdělila dnes druhá největší ropná společnost v USA po koncernu Exxon Mobil.   Zisk o zhruba deset procent překonal odhady analytiků. Tržby Chevronu vzrostly o devět procent na 51,9 miliardy dolarů. Za celý rok se zisk společnosti zvýšil o 85 procent na 19,1 miliardy USD.   Horší byl vývoj zásob ropy a plynu, k nimž firma za čtvrtletí přidala 240 milionů barelů v přepočtu na ropný ekvivalent, tedy pouhých 24 procent toho, co vytěžila. "Bylo to celkově dobré čtvrtletí, náhrada zásob však byla slabá," komentoval to agentuře Reuters analytik Pavel Molchanov z houstonské firmy Raymond James.   Zisk divize průzkumu a těžby stoupl o 16 procent na 4,85 miliardy dolarů. Divize zpracování ropy a přepravy však se ze ztráty předešlého roku přehoupla do zisku 724 milionů USD.   Průměrná cena americké ropy WTI dosáhla ve čtvrtém čtvrtletí 85 dolarů za barel a v meziročním srovnání se zvýšila o devět dolarů. Naproti tomu zemní plyn kvůli přetlaku nabídky v USA a jinde mířil opačným směrem a jeho průměrná cena klesla o 12 procent.   Chevron plánuje zvyšovat těžbu ropy a zemního plynu do roku 2014 o jedno procento ročně. Poté by se růstové tempo mělo díky rozsáhlým projektům těžby plynu v Austrálii zrychlit na 4-5 procent. Chevronu nyní vzhledem ke slabosti cen zemního plynu pomáhá, že ropa se na jeho celkové produkci podílí dvěma třetinami, zatímco u jeho rivala Exxon Mobil je to zhruba polovina. Exxon oznámí své čtvrtletní výsledky v pondělí.   hp vju    