 Nezdar dalšího pokusu o sestavení belgické vlády  Brusel 6. ledna (ČTK) - Vlámský sociální demokrat Johan Vande Lanotte se dnes vzdal pokusu dovést vlámské a valonské politické strany ke kompromisu, který by umožnil vytvoření nové belgické vlády. S odvoláním na královský palác v Bruselu to oznámila agentura Reuters, podle níž tento vývoj posiluje možnost vypsání nových parlamentních voleb.   Belgie nemá stálou vládu už přes 200 dní. O jejím vytvoření se bezvýsledně jedná od loňských červnových voleb. O případných nových volbách se spekuluje už týdny. Jsou ale obavy, že by vedly ke stejné patové situaci jako ty červnové.   Kamenem úrazu jsou spory mezi vlámskými a valonskými stranami o pravomoci jednotlivých oblastí, o jejich financování a o volební práva příslušníků jedné z komunit na území té druhé.   Belgii tvoří frankofonní jih (Valonsko), vlámsky hovořící sever (Vlámsko) a dvojjazyčný Brusel. Hospodářsky silnější Vlámové tvoří asi 60 procent z více než 10,6 milionu obyvatel.   Vleklé spory mezi oběma obcemi vyvolávají občas i otázku o udržitelnosti Belgie jako jednotného státu.   pz mik  