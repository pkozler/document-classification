 Jazykové agentuře Channel Crossings loni v Česku vzrostl obrat  Praha 2. května (ČTK) - Skupina Channel Crossings, která patří mezi přední jazykové agentury na tuzemském trhu, loni zvýšila obrat meziročně o 12,9 procenta na 58,1 milionu korun. ČTK to dnes sdělil výkonný ředitel společnosti Channel Crossings Vítězslav Bican.   "V loňském roce se nám podařilo stabilizovat akvizicí nabyté portfolio a získat nové firemní zákazníky, proto jsme se mohli opět odrazit k růstu. Růst obratu z výuky jazyků dosáhl v roce 2010 více než 20 procent," uvedl Bican.   Firma Channel Crossings v létě 2009 koupila jazykovou školu Ulrych Language Studio. Skupina Channel Crossings, která byla založena v roce 1993, nyní zahrnuje kromě výuky jazyků také poskytování překladatelských a tlumočnických služeb i studium v zahraničí.   V roce 2009 kvůli hospodářské krizi tuzemským jazykovým školám klesl obrat o 20 až 40 procent. Několik škol muselo skončit, jiné se slučovaly. Propad zájmu byl citelný hlavně u firemních kurzů, podniky si totiž začaly více hlídat, nakolik jsou jejich investice do zaměstnanců efektivní.   "V souvislosti s tím se řada firem propadla do ztráty, což způsobilo výrazné změny na trhu. Některé jazykové školy ukončily činnost, u jiných etablovaných hráčů na trhu to vedlo k fúzím a akvizicím," uvedla společnost Channel Crossings v tiskové zprávě zaslané ČTK.   Hospodářská krize předloni tvrdě dopadla také na tuzemský trh překladatelských služeb, který podle odhadu odborníků meziročně klesl až o pětinu. Mnohé firmy, které se kvůli hospodářské krizi potýkají s úbytkem zakázek, totiž snížily výdaje na překlady. Úbytek zákazníků hlásili také tlumočníci. Loňské statistiky zatím nebyly zveřejněny.   beh vju  