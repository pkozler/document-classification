 Egypt se dostal na program jednání Merkelové s Netanjahuem  --------------------    Ke zpravodajství: FOTO/aktuality   --------------------    Tel Aviv 31. ledna (ČTK) - Německá kancléřka Angela Merkelová dnes v Izraeli vyzvala k zastavení židovské výstavby na západním břehu Jordánu. Její jednání s izraelským premiérem Benjaminem Netanjahuem se týkalo nejen mírového procesu, ale také současného dění v Egyptě. Oba vyjádřili znepokojení nad zhoršující se situací v Egyptě.   Merkelová kladla důraz na pokračování izraelsko-palestinských jednání, která stagnují od loňského září. Do Izraele přijela s deseti ministry své vlády a zúčastnila se s nimi společného jednání s izraelským kabinetem.   Netanjahu řekl, že má strach, aby se v Káhiře nedostal k moci režim podobný íránskému. Doufá ale, že víc než 30 let stará egyptsko-izraelská mírová smlouva změny v Egyptě přežije. "Obáváme se možného vývoje ve stylu utlačovatelských režimů radikálního islámu podobně, jako se to stalo v Íránu. Za destabilizací není náboženský extremismus. Nebylo tomu tak určitě v Tunisku a myslím, že tomu tak není v Egyptě. V chaosu se však kontroly nad zemí může zmocnit organizované islámské hnutí. Stalo se to v Íránu a při jiných příležitostech," řekl Netanjahu na tiskové konferenci.   Za příčinu protestů v Egyptě, které si vyžádaly přes 100 mrtvých, jsou považovány hlavně ekonomické důvody a neochvějnost Mubarakovy třicetileté vlády. Mubarak teď sice jmenoval vládu novou, ale opoziční Muslimské bratrstvo ji dnes odmítlo a vyzvalo k dalším protestům. Mají trvat tak dlouho, dokud celý režim nepadne.   Merkelová prohlásila, že právě kvůli současné obtížné situaci je třeba obnovit mírová jednání. "Rozhovory musejí být co nejdřív obnoveny. Nečinnost nemá smysl," sdělila. Žádala Netanjahua, aby zastavil výstavbu v židovských osadách, protože je to podle ní překážka mírového procesu. Netanjahu s ní ale nesouhlasil, tvrdil, že za jeho vlády naopak tato výstavba ve srovnání s obdobím jeho předchůdců klesá.   Palestinci rozhovory přerušili s požadavkem, aby byla výstavba zastavena nejen v osadách, ale také ve východním Jeruzalémě. Netanjahu dnes řekl, že je připraven pokračovat v mírovém dialogu. V sobotu o tom mají v Mnichově jednat sponzoři mírového procesu, tedy představitelé OSN, USA, Ruska a Evropské unie.   sva šeb  