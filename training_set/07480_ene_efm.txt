 Elektrárna Temelín odpojíla druhý blok kvůli výměně paliva  Zprávu jsme v 1. odstavci aktualizovali.   --------------------    Temelín (Českobudějovicko) 6. května (ČTK) - Jaderná elektrárna Temelín ve 21:00 zahájila odstávku druhého bloku kvůli výměně paliva. Blok odpojila od rozvodné sítě. Energetici vymění všech 163 palivových souborů americké firmy Westinghouse za stejné množství paliva od ruské společnosti TVEL, řekl dnes ČTK mluvčí elektrárny Marek Sviták.   Odstávka je plánovaná na 48 dní. Elektrárna tím dokončí přechod na ruské palivo, které už reaktor prvního bloku využívá od loňského podzimu.   Společnost TVEL, která je jedním z předních výrobců a dodavatelů jaderného paliva na světě, vyhrála v roce 2006 výběrové řízení na dodávku paliva pro elektrárnu Temelín do roku 2020. Po deseti letech provozu bloků nahradila původního dodavatele paliva, americký Westinghouse.   Součástí odstávky bude také plnění speciálního kontejneru Castor použitými palivovými soubory. Po následné kontrole bude kontejner převezen do skladu použitého paliva, který je v areálu elektrárny v provozu od loňského září. Zaplní tu druhou ze 152 skladovacích pozic, které elektrárně vystačí na 30 let provozu.   První kontejner s použitým palivem byl do skladu umístěn loni v září během odstávky prvního bloku. Použité palivo bude ve skladu uloženo zhruba 60 let, poté by měl být radioaktivní odpad převezen do hlubinného úložiště.   Při odstávce energetici zkontrolují turbogenerátor, hlavní cirkulační čerpadla a další důležitá zařízení. Na plánovaných pracích se bude kromě zaměstnanců ČEZ a podílet asi 600 pracovníků z 50 dodavatelských firem.     kpe jpt  