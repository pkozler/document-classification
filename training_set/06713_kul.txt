 Čechovovy Tři sestry měly premiéru před 110 lety  --------------------    Ke zpravodajství: FOTO ve Fotobance   --------------------    Moskva/Praha 30. ledna (ČTK) - Před 110 lety, 31. ledna 1901, měla v Uměleckém divadle v Moskvě premiéru slavná hra ruského dramatika Antona Pavloviče Čechova Tři sestry. Čechov, původním povoláním lékař, se již v 80. letech 19. století prosadil jako autor povídek, na divadle se mu však úspěch dlouho vyhýbal. Teprve poté, co se jeho dramat koncem století ujal tehdy nový moskevský soubor MCHAT, prorazily do světa. Premiéru Tří sester režíroval sám legendární divadelník a teoretik Konstantin Stanislavskij. Čechov si svůj úspěch bohužel už nestačil plně užít. Od mládí trpěl tuberkulózou a zemřel v pouhých čtyřiačtyřiceti letech v červnu roku 1904.   Jak název napovídá, Čechovovo drama pojednává o třech sestrách. Irina, Máša i Olga jsou krásné, nadané a vzdělané, ale přesto nešťastné, protože žádná z nich nedokáže uskutečnit svůj sen o lepším životě. Podobně jako mnozí další Čechovovi hrdinové se sestry neumějí vzepřít společenským konvencím a uniknout nudě všedních dnů. Čechov, který vždy věnoval více pozornosti duševním hnutím svých postav než dramatickým zápletkám, odhaluje divákovi jejich životní zklamání i vnitřní prázdnotu s dokonalým mistrovstvím.     zma sat  