 Kopřivnická automobilka Tatra se loni dostala z velkých ztrát  Kopřivnice (Novojičínsko) 5. ledna (ČTK) - Výrobce nákladních automobilů Tatra se v minulém roce dostal z dřívějších mnohasetmilionových ztrát. Firma podle předběžných hospodářských výsledků očekává za rok 2010 pouze nízkou čistou ztrátu. EBITDA, tedy zisk před úroky, zdaněním a odpisy by měl být podle generálního ředitele Ronalda Adamse kladný. Loni automobilka vyrobila o desetinu více vozů než v roce 2009, celkem 1082 oproti 995.   "Za rok 2010 očekáváme čistou ztrátu dosahující nízké částky, avšak dobrý výsledek EBITDA v pozitivních hodnotách. Ve srovnání s roky 2008 a 2009 je to absolutní obrat," uvedl generální ředitel Tatry. Konkrétní údaje zatím firma nezveřejnila. V roce 2008 vykázala ztrátu 572 milionů korun a předloni 712 milionů korun.   Navíc se musela loni v březnu zaručit za stamilionové úvěry bankám celým podnikem. Automobilka je podle Adamse díky snížení provozního kapitálu schopna splácet bankovní úvěry podle dohodnutých harmonogramů.   Generální ředitel Tatry uvedl, že v roce 2009 byly trhy s nákladními vozy vážně zasaženy celosvětovou hospodářskou krizí. Také loni byla poptávka po nákladních vozech kvůli škrtům v rozpočtech na projekty v oblasti infrastruktury, stavebnictví a armády nízká.   S loňským počtem vyrobených vozů není vedení Tatry spokojeno. Pro letošní rok pozoruje na trzích zlepšení. Proto plánuje vyrobit a prodat alespoň o 20 procent více vozů, celkem 1300. Kvůli tomu by mohla v druhé polovině roku přijmout nejméně 200 nových pracovníků. V současné době firma zaměstnává 2428 lidí.   Loni Tatra vyvezla nejvíce vozů do Indie a Ruska, většinou šlo o typy s podvozkem v konfiguraci 6x6 a 8x8.   Vedení chce dostat věhlasnou automobilku zpátky na vrchol expanzí do Ruska a na další světové trhy. Kvůli tomu hledá obchodní partnery, se kterými bude spolupracovat. Jednou z možností je také spolupráce s nizozemským výrobcem nákladních aut DAF.   Radim Kijonka jpt    