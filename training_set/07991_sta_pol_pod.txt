 Domažlice zahájí letos stavbu desítek bytů  --------------------    Ke zpravodajství: AUDIO   --------------------    Domažlice 20. ledna (ČTK) - Stavbu desítek bytů v bytových a rodinných domech chtějí letos zahájit Domažlice. V nově rostoucí lokalitě rodinných domů Na Bábě radnice plánuje postavit bytový dům se čtyřmi byty a sedm bytů v řadových domcích. Další dům s 22 byty město hodlá stavět na podzim na shromaždišti bývalých kasáren. Pokud o novostavby a byty projeví zájem občané, radnice jim je prodá, ostatní si nechá jako nájemní, řekl dnes ČTK starosta Miroslav Mach (Sdružení pro město Domažlice).   Jedenáctitisícové město rozjíždí největší bytovou výstavbu za několik posledních desetiletí. Stavět bude město i soukromí stavebníci, nejsou vyloučeni ani developeři. Na Bábě má vyrůst nejdřív 60, výhledově až víc než dvojnásobek rodinných domů. V bývalých kasárnách to bude postupně víc než stovka bytů v pěti bytových domech.   Na Bábě začala radnice prodávat lidem zasíťované pozemky včetně projektů na domy loni, první majitel už postavil a bydlí. V první etapě se zatím prodalo soukromým stavitelům 28 parcel. V lokalitě mají stát řadové domy, dvojdomy, sólové domy i bytové viladomy. Město předem lokalitu připravilo - jsou tu parcely a kompletní sítě. Vložené náklady pak radnice rozpočítává do ceny prodávaných parcel.   Zájem o bydlení v Domažlicích je. Postavení bytového domu a řadových domků Na Bábě přijde radnici na necelých 20 milionů korun. Podle Macha se už o domky stavěné městem lidé předběžně zajímají. "Prvním cílem je postavit je, najít kupce a prodat, abychom tu zónu postavili co nejdřív," řekl. Pokud by se nepodařilo prodat všechny byty, mohla by je radnice použít jako nájemní bydlení například pro lékaře nedaleké nemocnice. Cena nejmenšího řadového rodinného domku s malým pozemkem přijde podle něj na zhruba 2,2 milionu korun, krajní domy v řadě jsou větší a dražší.   Domažlice také právě připravují výběrové řízení na první bytový dům v areálu někdejších kasáren. Časem zde bude v pěti nových domech 108 bytů od velikosti 1 + 1 až po 3 + 1. Náklady na postavení prvního domu odhadl Mach na zhruba víc než 22 milionů korun. Radnice se do stavby pustí zřejmě v říjnu, pokud bude mít volné peníze. "Město potřebuje postavit byty nájemní, ale zjistíme-li, že je zájem o jejich koupi, tak je prodáme a postavíme byty nové," doplnil starosta.   Lada Pešková sap  