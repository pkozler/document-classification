 Amatérská přehlídka Karlínské jeviště uvede 14 souborů  Praha 26. ledna (ČTK) - Do pražského Karlína se o víkendu opět chystají stovky divadelníků a jejich příznivců. Pod heslem Karlín znovu ožívá divadlem se tu uskuteční zimní část 13. ročníku Karlínského jeviště, největšího pražského amatérského divadelního festivalu a jednoho z nejrozsáhlejších v ČR.   "Od 28. - 30. ledna v karlínském Spektru vystoupí 14 souborů z Prahy i z dalších regionů České republiky. Uvedou stejný počet inscenací, z toho dvě pro děti," oznámil ČTK ředitel přehlídky Milan Špale. Přehlídku pořádá občanské sdružení Divadlo a Život ve spolupráci s Domem dětí a mládeže hlavního města Prahy.   Na přehlídku se přihlásila téměř padesátka divadelních souborů. Podzimní část se konala v listopadu za účasti patnácti ansámblů. Kritériem výběru do jednotlivých částí přehlídky je podle Špaleho mimo jiné žánrová pestrost. V lednové části připravilo Karlínské jeviště nabídku divácky atraktivních představení, mezi nimiž nechybí několik komedií, dramat i inscenací z oboru hudebního divadla. Na odpoledne jsou zařazeny dvě pohádky.   V programu se objeví inscenace renomovaných dramatiků, například Harolda Pintera, Karla Čapka, Arnošta Goldflama, Jaroslava Vostrého a Alice Nellis. Zařazeno je tradičně i několik autorských představení.   Kromě divadelníků z metropole se na přehlídce představí i amatérské soubory z dalších regionů. Některé z nich byly oceněny na jiných přehlídkách. Patří mezi ně například soubor Amadis z Brna nebo NaKop Tyjátr z Jihlavy.   Přehlídka Karlínské jeviště nese jméno svého zakladatele Vladimíra Veselého, který v roce 2009 podlehl zákeřné chorobě. Opět bude udělena cena pro nejlepší inscenaci, nazvaná podle tohoto divadelníka.   bor  