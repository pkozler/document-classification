 Sledování politiků ODS firmou ABL je problém, míní zástupci ODS  Doplnili jsme vyjádření ministra dopravy Víta Bárty (VV) ve 3. a 4. větě 1. odst. Doplnili jsme poslední větu 1. odst. Vytvořili jsme nový 2. odst. jeho oddělením od 1. odst.   --------------------    Praha 13. ledna (ČTK) - Informace o tom, že detektivní agentura ABL sledovala před lety politiky ODS, považují občanští demokraté za problém. Od ministra dopravy Víta Bárty (VV), jehož rodina ABL vlastní, požadují někteří představitelé ODS vysvětlení. "Pokud ODS bude chtít nějaké vyjádření, samozřejmě jsem panu premiérovi k dispozici," řekl Bárta dnes večer v rozhlasovém pořadu Impulsy Václava Moravce. Dodal, že bude reagovat pouze na vyjádření premiéra a předsedy ODS Petra Nečase. Ve vyjádření pro ČTK a další média se konkrétně odmítl k záležitosti vyjádřit.   Podle představitelů ČSSD jsou informace o sledování politiků velmi závažné a znepokojující. Pokud policie podezření na sledování politiků firmou ABL potvrdí, měl by Bárta zvážit svou rezignaci, napsal šéf sociálních demokratů Bohuslav Sobotka.   Deník Mladá fronta Dnes (MfD) dnes zveřejnil fotografie, videozáznamy a počítačové dokumenty, které podle listu dosvědčují, že ABL před několika lety sledovala politiky ODS. O důkazy už projevila zájem policie. Deník přinesl první informace o případu loni v září. Bárta tehdy vše popřel a dal čestné slovo premiéru Petru Nečasovi (ODS), že jeho lidé občanské demokraty nesledovali.   "Trvám na svém rozhodnutí již se blíže nevyjadřovat k celé kauze Prahy 11 a budu čekat jak na výsledky soudního sporu, tak na výsledky šetření kompetentních orgánů policie," sdělil Bárta ČTK. "Jediné, co si odnáším z dalšího článku pana (redaktora MF Dnes Jaroslava) Kmenty, je fakt, že znevěrohodňuje původní dokument, na kterém v období těsně před volbami postavil rozsáhlá obvinění," dodal ministr dopravy.   "Potvrzení informací o sledování politiků ODS detektivní agenturou ABL považuji za extrémně závažné. Ministr Bárta dal při propuknutí aféry během loňské komunální a senátní kampaně předsedovi ODS své slovo, že se firma ABL na sledování politiků ODS nepodílela," reagoval na informace MfD místopředseda výboru pro obranu a bezpečnost Jan Vidím (ODS). Připomněl, že Bárta v době údajného sledování agenturu vlastnil. Vidím proto očekává, že Bárta nyní vysvětlí roli, kterou jeho firma v celé kauze sehrála.   Ministr obrany a místopředseda ODS Alexandr Vondra dnes na nové informace MfD reagoval těmito slovy: "Sledování politiků samozřejmě problém je a rozhodně si myslím, že tyto informace nelze podceňovat". "Pokud Vít Bárta lhal premiérovi a předsedovi ODS, považuji situaci v koalici za nesmírně vážnou," napsal v SMS zprávě ČTK předseda poslaneckého klubu občanských demokratů Petr Tluchoř.   ČSSD považuje dnešní informace za velmi závažné a znepokojující. "Ukazuje se, že ministr Bárta o aktivitách firmy ABL zřejmě lhal nejen veřejnosti, parlamentní opozici ale i svým koaličním partnerům a především premiérovi Nečasovi. Pokud se tato podezření v rámci policejního šetření potvrdí, pak Bárta jako ministr ztrácí veškerou politickou důvěryhodnost a měl by zvážit svou rezignaci tak, jak je to v takových případech zcela běžné ve vyspělých demokratických zemích," napsal ve svém prohlášení šéf ČSSD Sobotka.   Ministr vnitra a předseda VV Radek John dnes novinářům při návštěvě v Novém Bydžově řekl, že jeho stranický kolega Bárta k případu údajného sledování politiků řekl, že se jedná o falza a s firmou Mafra se soudí. "Ať rozhodne soud, mě pan Bárta řekl, že to nebyla agentura ABL. Ať v té věci rozhodne soud," řekl John.   MfD v září zveřejnila dokument o tom, jak pracovníci ABL sledovali někdejší starostku ODS v Praze 11 Martu Šorfovou a další komunální politiky. Cílem sledování byla podle deníku diskreditace těchto politiků. Šorfová, která prý v té době čelila velkému tlaku části ODS, aby odešla z funkce, připustila, že zakázku na její sledování mohl ABL zadat některý z jejích kolegů.   Bárta tehdy odmítl, že by v minulosti přijal jakoukoli objednávku na kompromitaci politiků od pražské ODS, a dokumenty označil za podvrh. Reportéři deníku však během dalších tří měsíců získali 280 fotografií ze sledování politiků, 50 souborů uložených ve formátu PDF, 54 záznamů z videokamer, 25 psaných dokumentů a také e-maily firmy ABL. Na všech jsou údaje o sledování.   Média na podzim spekulovala o tom, že případ sledování politiků detektivy z ABL by mohl ohrozit existenci vládní koalice. V rozbušku zásadního koaličního sporu ale zatím kauza nepřerostla. Vztahy mezi ODS a VV jsou od prosince napjaté kvůli otázce výměny policejního prezidenta.   ner jd tmn sja hš mal  