 V USA vstoupil v platnost zákon o kompenzaci obětí 11. září  Washington 3. ledna (ČTK) - Americký prezident Barack Obama podepsal v neděli během svého pobytu na Havaji zákon o poskytnutí finanční pomoci obětem teroristického útoku z 11. září 2001 a o podpoře záchranářů, jimž práce na odstraňování jeho následků podlomila zdraví. Oznámil to ve zvláštním prohlášení Bílý dům. Zákon počítá s výplatou kompenzací ve výši víc než čtyř miliard dolarů.   "Nikdy nezapomeneme na obětavou odvahu, kterou prokázali hasiči, policisté a záchranáři riskující vlastní život při záchraně ostatních," uvedl při podpisu Obama. Mnozí poslanci přijali schválení zákona s úlevou, protože od teroristického útoku Al-Káidy proti Spojeným státům uplynulo už víc než devět let.   "Prezident nakonec svým podpisem ukončil náš devítiletý boj. Zákon bude zachraňovat životy lidí a naplní náš morální závazek vůči těm, kdo povstali k obraně Ameriky v době války," řekla republikánská poslankyně Carolyn Maloneyová.   Schválení zákona bylo jedním z posledních legislativních aktů amerického Kongresu v loňském roce. Někteří republikánští poslanci upozorňovali na vysoké náklady, které budou s jeho uplatňováním spojeny, ale po kompromisním omezení nákladové složky své námitky stáhli.   Celkem si kompenzace vyžádají částku 4,2 miliardy dolarů (79 miliard korun).   jas mik  