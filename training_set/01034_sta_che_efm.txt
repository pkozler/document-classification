 Unistav dokončil v Rusku první část závodu Rafarma  Brno 22. června (ČTK) - Brněnská stavební společnost Unistav dokončila v Rusku první etapu výstavby farmaceutického závodu Rafarma. Hodnota celého projektu je kolem 1,6 miliardy korun (66 milionů eur). Firma zatím prostavěla necelou třetinu této částky. ČTK to řekli zástupci společnosti.   Nový závod staví Unistav v lokalitě Těrbuny v Lipecké oblasti. Je určen pro výrobu, skladování, balení a distribuci léčiv. Budou se tam vyrábět nová antibiotika a další druhy léčivých preparátů. Pro Unistav je projekt zajímavý z několika důvodů. "Jedná se o znamenitou referenci a propagaci naší firmy na ruském trhu a také o technicko-manažerskou zkušenost s výstavbou moderního komplexu, která je přenositelná v podstatě na jakýkoliv jiný projekt či odvětví v Rusku," uvedl místopředseda představenstva Unistavu Tomáš Kubíček.   Unistav na projektu pracuje od roku 2006, kdy navázal kontakt se zástupci investora, společností Rafarma. Z celkové investice 66 milionů eur zatím prostavěl 15 milionů eur. "V rámci první etapy, která byla uvedena do provozu, jsme postavili především administrativně-bytový komplex a centrum pro balení a skladování léků s laboratořemi," uvedl Kubíček. Unistav nyní dokončuje další výrobní haly, které jsou součástí druhé etapy.   V Těrbunách bude v novém závodě pracovat kolem 400 lidí. Výrobní kapacita závodu má pokrýt potřeby ruského trhu v oblasti antibiotik, protirakovinových preparátů a dalších léčiv.   Unistav patří k největším stavebním firmám z jižní Moravy. Jeho tržby ročně činí až tři miliardy korun. Zakázky v Rusku činí asi deset procent z této částky. V Rusku firma podniká od roku 2001. Nejdříve pracovala na menších projektech. "Zlom přinesl úspěšný projekt výstavby závodu a dodávky technologie na výrobu papírových obalů GOFRA, který jsme realizovali s využitím exportního úvěru z ČR. Zde jsme si jako lídr mezinárodního konsorcia dokázali vybudovat dobré jméno na ruském trhu i v řadách českých bankovních institucí," dodal Kubíček.   vrn snm  