 Železná Ruda shání investory na dva velké projekty; zatím marně  --------------------    Ke zpravodajství: AUDIO   --------------------    Želená Ruda (Klatovsko) 17. ledna (ČTK) - Velké projekty Železné Rudy, které mají zvýšit atraktivitu největšího rekreačního sídla Plzeňského kraje, zatím stojí kvůli nezájmu investorů. Šumavské město pro jejich vstup připravilo podmínky, tedy změny územního plánu plus studie využití. Jde o novou lanovku i sjezdovku na Pancíř a o golfové hřiště s běžeckými tratěmi u hranic s Německem. ČTK to řekl starosta Michal Šnebergr.   "Velcí investoři, kterým bychom projekty přenechali, zatím nepřicházejí. S několika už jsme jednali, uvidíme," dodal. Podle starosty rekreační oblast potenciál má, ale její další rozvoj je dán výhradně výší investic. Nová zařízení by silně zvýšila zájem turistů.   Železnorudsko podle radnice i místních podnikatelů posledních 20 let strádá. Vznikla tam údajně pouze sedačková lanovka na Špičák a několik drobností. "Hledaly se jiné priority, noční kluby, herny a tržnice, což hodně přibrzdilo rozvoj čisté turistiky. Spekulace s nemovitostmi renomé a kvalitě území nepřispěly," uvedl Šnebergr. Oblast sice závěrem loňského roku navštívilo více turistů než v minulých letech, ale nedaří se, aby návštěvníci zůstávali přes noc.   Přes 30 let starou lanovku na Pancíř, kterou provozuje město, nabízí radnice investorům už dva roky. Ke stavbě i rozšíření oblíbené sjezdovky má územní rozhodnutí i projekt. "Sami ji nemůžeme postavit, musíme řešit jiné priority. Máme problémy zajistit provoz na obrovském katastru," uvedl Šnebergr. Radnici se nedaří získávat dotace z EU nebo od kraje. "Poslední šancí je sehnat investora. O tom, že bychom mu projekt přenechali, se trvale ví," uvedl starosta. Odmítl spekulovat o tom, co se s lanovkou stane, pokud se nepřihlásí. Zařízení sice ještě splňuje všechny technické parametry, ale je morálně zastaralé. Pokud do projektu nevstoupí investor, řadě podnikatelů v místě nastanou problémy.   U golfového areálu, kde město není majitelem pozemků, je hotová změna územního plánu a je připraven vstup investora, který by si musel zpracovat projekt. "Jsou určití zájemci, ale žádný posun není," dodal starosta. Nechce vše svádět na krizi, ale podle něj "musí mít Šumava jako celek jasnou vizi, jak dál". Dříve měla oblast ekonomickou prosperitu, ale nyní je správou národního parku a CHKO stále více chráněna a znepřístupňována. Omezily se ekonomické přínosy západočeské Šumavy a nevytváří se další pracovní místa a atraktivity tak, aby oblast mohla být využívána, dodal. Podle starosty musí města, obce, kraj i stát vyvinout soustředěnou snahu všech, aby se území rehabilitovalo.   Zatímco po roce 1990 byla oblast službami lepší než jihočeská Šumava, dnes za nimi zaostává a přestávají tam jezdit zahraniční turisté. Chybí širší sjezdovky, modernější lanovky, bazén a kino.   Václav Prokš jpt  