 Zahájená výstavba v USA klesla za prosinec nejníže za rok  Washington 19. ledna (ČTK) - Počet domů, které se ve Spojených státech začaly stavět, v prosinci klesl nejníže za uplynulý rok. Údaj 529.000 domů v ročním přepočtu představuje méně než čtvrtinu proti někdejšímu boomu, uvedlo dnes americké ministerstvo obchodu. Problémový trh s bydlením tak stále zůstává překážkou v oživování americké ekonomiky.   Výsledek byl horší, než se očekávalo. Analytici odhadovali prosincový údaj na 550.000. V listopadu zahájili Američané v přepočtu výstavbu 553.000 domů.   Za celý minulý rok tak v USA začali stavět 587.600 domů, což představuje druhý nejnižší údaj v záznamech, které se datují od roku 1959. Slabá kondice ekonomiky lidem brání, aby si pořídili vlastní dům.   V prosinci se ale zároveň zvýšil počet stavebních povolení, a to o 16,7 procenta na 635.000. Výsledek představuje nejvyšší nárůst od června 2008 a náznak optimismu díky budoucí poptávce. Ekonomové u nových povolení v průměru očekávali údaj 560.000.   Změny stavebních předpisů zřejmě podpořily nárůst v Kalifornii, Pennsylvánii a v New Yorku. Na severovýchodě Spojených států pak stavební povolení vzrostla o výrazných 80,6 procenta.   Trh s bydlením v USA odstartoval nejhorší finanční krizi za generace. Ta začala, když banky zasáhl nárůst nesplácených hypoték v létě 2007, napsaly agentury Reuters a AP.   pok mha  