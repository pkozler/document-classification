 Apple prudce zvýšil tržby i zisk, příznivý je i výhled  --------------------    Ke zpravodajství: FOTO ve Fotobance  ID foto: P201101180983801, P201101170961501   V 6. a 7. odstavci jsme doplnili názory analytiků na další vývoj ceny akcií firmy.   --------------------    San Francisco 19. ledna (ČTK) - Americká společnost Apple vytvořila v prvním čtvrtletí svého fiskálního roku čistý zisk šest miliard dolarů (asi 109 miliard Kč), což je meziroční nárůst o 78 procent. Tržby se zvýšily o 71 procent na 26,7 miliardy USD (asi 485 miliard Kč) a k jejich růstu hodně přispěl prodej tabletů iPad a telefonů iPhone. Výsledky překonaly odhady analytiků a firma poskytla i příznivý výhled.   Zisk na akcii činil 6,43 USD proti zisku 3,67 USD před rokem. Analytici v anketě agentury Reuters v průměru očekávali, že zisk na akcii vzroste na 5,40 USD a tržby vystoupí na 24,4 miliardy dolarů.   Velmi dobrá výsledková zpráva tak dala investorům na okamžik zapomenout na zdravotní problémy šéfa podniku Steva Jobse. Ten v pondělí oznámil, že nastupuje další zdravotní volno a své každodenní pravomoci předal zástupci Timothymu Cookovi. Půlroční pauzu si Jobs vzal také v roce 2009, kdy podstoupil transplantaci jater.   Akcie firmy bezprostředně po zveřejnění výsledků hospodaření vzrostly o více než čtyři procenta, nakonec ale růst zmírnily na 1,25 procenta, a mimoburzovní obchodování tak zakončily na 344,90 USD. V řádné seanci 2,25 procenta odepsaly, což byl ještě dopad Jobsova oznámení o nuceném odchodu na zdravotní dovolenou.   Apple, který je pověstný svými konzervativními vyhlídkami, v tomto čtvrtletí očekává zisk na akcii kolem 4,90 USD a tržby asi 22 miliard USD. I to je lepší výhled, než očekávali analytici. Ti předpovídali, že se zisk bude pohybovat kolem 4,47 USD na akcii a tržby dosáhnou asi 20,8 miliardy dolarů.   Výborné výsledky a příznivý výhled, který Apple nastínil, přiměly makléřské společnosti J.P. Morgan Securities a Goldman Sachs zvýšit cílovou cenu k akciím firmy. Obě banky ji posunuly na 450 dolarů, Goldman ale z původních 430 a J.P. Morgan ze 420 dolarů. Analytici předpokládají, že vyšší odbyt přístrojů iPhone a iPad firmě do budoucna pomůže zvýšit hrubou marži.   Analytik J.P. Morgan Mark Moskowitz řekl, že růst prodeje iPhonů, iPadů i počítačů Mac bude v příštích dvou až třech letech silnější než u podobných výrobků konkurence. "Investoři také ocení, že si Apple udrží náskok na trhu tabletů, kde se letos objeví konkurenční nabídky," uvedl ve zprávě klientům Moskowitz. Analytik Goldman Sachs Bill Shoppe připustil, že Jobsovy zdravotní potíže mohou být firmě na obtíž, výsledky a především vyhlídky firmy naznačují, že úspěch Applu bude pokračovat.   Firma na zhruba hodinové konferenci s analytiky, kde je seznamovala s výsledky a odpovídala na jejich dotazy, Jobsovu situaci zmínila pouze okrajově a o tématu jeho budoucnosti ve firmě se nemluvilo vůbec. Hlavní pozornost se tak zaměřila na to, jak si Apple vedl v klíčovém předvánočním období, kdy generuje nejvíce tržeb.   "Očekával jsem vynikající čtvrtletí, ale ty výsledky překonaly i moje očekávání," uvedl portfolio manažer makléřské společnosti HighMark Capital Management David Dillon.   Firma překonala očekávání u všech svých výrobků. Mobilních telefonů iPhone během čtvrtletí prodala 16,2 milionu, což byl meziroční nárůst o 86 procent, prodej počítačů Mac vzrostl o 23 procent na 4,1 milionu, zatímco tabletů iPad se prodalo 7,33 milionu. Apple přitom znovu oznámil, že nebyl schopen uspokojovat vysokou poptávku po iPhonech, i když většina investorů zaměřovala pozornost k iPadům.   "Čísla o prodeji iPadů jsou ohromující," neskrýval překvapení analytik společnosti Kaufman Bros Shaw Wu. "Jobs má důležitou roli, ale protože má firma výsledky, stává se jeho role podružnější. Způsob, jakým Steve (Jobs) myslí, jeho metodika, smysl pro styl - upřímně, spousta se toho stala nedílnou součástí appleovské kultury," dodal.   spr vju  