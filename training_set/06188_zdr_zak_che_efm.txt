 Šťáva prodal Diag Human konsorciu investorů  --------------------    Ke zpravodajství: PROFIL   Zprávu jsme upravili a od 3. odstavce doplnili o další informace a vyjádření.   --------------------    Praha 1. června (ČTK) - Majitel společnosti Diag Human Josef Šťáva prodal akcie své firmy, s níž již 16 let bojuje s Českou republikou o náhradu škody za zmařený obchod s krevní plazmou. Společnost o tom dnes informovala na svém  webu . Novým majitelem je mezinárodní konsorcium investorů. Pohledávka více než deseti miliard korun vůči ČR se po uznání platnosti a vymahatelnosti zahraničními soudy stala podle původního prohlášení firmy "běžným tržním debetním instrumentem v rámci mezinárodních finančních trhů".   Rozhodčí nález ze srpna 2008, podle kterého musí stát společnost Diag Human odškodnit, uznaly podle právníka firmy Jana Kalvody v minulých dnech vídeňský a pařížský soud. Rakušané poté zabavili tři umělecká díla patřící českému státu. Česká republika s verdikty nesouhlasí, podle ní arbitráž mezi firmou a státem stále pokračuje. Nález nepovažuje za pravomocný.   Úřad pro zastupování státu ve věcech majetkových se k rozhodnutí dostal podle své mluvčí Jany Rennerové skrze zástupce v Rakousku až dnes. Nyní verdikt analyzují právníci, je však již jisté, že se stát odvolá. "Česká republika využije opravného prostředku," řekla ČTK mluvčí.   "Josef Šťáva s okamžitou platností přestává mít cokoliv společného se společností, s vymáháním pohledávky, a žádným způsobem nadále nereprezentuje společnost Diag Human," uvedla nejprve firma. Později prohlášení upravila a část ohledně vymáhání pohledávky vypustila.   Společnost bude pravděpodobně nadále nárokovat český majetek v zahraničí. Kalvoda již dříve avizoval, že se obrátí na soudy v dalších zemích vázaných newyorskou úmluvou o vzájemné vykonatelnosti rozhodčích nálezů.   Podle právního poradce ministerstva zdravotnictví Tomáše Sokola by se změna majitele neměla do sporu firmy se státem vůbec nijak promítnout. "V řízení, kde jsou si obě strany rovny, nezáleží na tom, kdo je vlastníkem společnosti," řekl Sokol ČTK. Podobně se vyjádřil i ministr financí Miroslav Kalousek (TOP 09). "Pokud pohledávku odprodal, tak se v zásadě pro ČR nemění vůbec nic. Jako se snažila držet svou pozici vůči Josefu Šťávovi, bude se ji snažit držet vůči postupníkovi," řekl ČTK. Stát se podle něj hodlá i nadále "bránit stejně usilovně, jako jsme se bránili proti Josefu Šťávovi".   Ani Martin Bohuslav z advokátní kanceláře Ambruz &amp; Dark si nemyslí, že by nemělo dojít ke zhoršení postavení státu. "K prodeji společnosti došlo již v době běžícího sporu, respektive po jeho skončení. I pokud nový majitel je zahraničním investorem, nebude moci v souvislosti se sporem použít mezinárodní dohody o ochraně investic," řekl ČTK. Jeho investice podle něj de facto směřovala do společnosti, která se účastní sporu se státem. Opačný postup by byl zneužitím mezinárodní ochrany investic.   "Já teď nechci vydávat žádná prohlášení, která by mohla mít případný právní dopad. Už tady byl jeden člen vlády, který před téměř 20 lety něco napsal do dopisu a pak se tady bavíme o kauze kvůli dvěma větám, která je v řádech miliard," prohlásil premiér Petr Nečas (ODS). Odkázal tak na vznik sporu mezi Diag Human a ČR v roce 1992. Tehdejší ministr zdravotnictví Martin Bojar sdělil firmě Novo Nordisk, že nevyhrála soutěž na zpracování krevní plazmy, protože se spojila s podezřelou firmou Conneco (od roku 1993 Diag Human).   Předseda vlády dodal, že celou kauzu pečlivě sleduje Úřad pro zastupování státu ve věcech majetkových. Pevně prý věří, že zájmy ČR obhájí.   Rozhodnutí vídeňského a pařížského soudu dnes kritizovalo ministerstvo zahraničních věcí. Podle něj odporují obecně uznávaným zásadám mezinárodního práva v oblasti jurisdikčních imunit státu. Stejné stanovisko zaujal i další zainteresovaný vládní resort - ministerstvo kultury. "S vyjádřením MZV zcela souhlasíme a nadále budeme společně realizovat nezbytné další kroky, abychom bránili zájmy státu," řekl ČTK mluvčí resortu Stanislav Brunclík. Ministr Jiří Besser (TOP 09) však v obavě z podobných verdiktů nařídil stahování uměleckých děl ze zahraničí.   Rakouský soud zabavil tři umělecká díla zapůjčená Českou republikou na výstavu do Vídně. Obrazy Emila Filly a Vincence Beneše a plastika Otto Gutfreunda skončily v depozitním skladu soudu, kde zůstanou, než soudce rozhodne o výsledku sporu. ČR se totiž proti rozhodnutí může odvolat a s největší pravděpodobností to udělá.   Podle serveru Ekonom.cz zažádal Kalvoda o exekuci českého majetku i ve Francii. Soudy by tak pravděpodobně mohly zabavit například české pohledávky, peníze na účtech, dluhopisy, umělecká díla či budovy v majetku ČR. Nejzajímavějším objektem, kterého se může exekuce týkat, je zřejmě České kulturní centrum v Paříži. Ministerstvo kultury již z francouzské metropole stahuje Manetův obraz, který je zde na dlouhodobé zápůjčce.   red mal  