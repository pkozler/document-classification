 Za hrubě urážlivé stížnosti možná budou padat pokuty  Praha 13. ledna (ČTK) - Lidé by v budoucnu možná mohli dostat pokutu, pokud by úřadům poslali hrubě urážlivou stížnost. Postih by se pohyboval od 500 do 5000 korun. Předpokládá to návrh zákona o stížnostech, který do sněmovny doručil Jihomoravský kraj. V současnosti celkový právní předpis týkající se řešení stížností neexistuje; jejich úprava je podle předkladatelů nejednoznačná a kusá. Krajská předloha nyní zamíří k posouzení vládě.   Návrh mimo jiné definuje stížnost a stanoví, kdo přesně je za jejich vyřízení odpovědný. Stížnosti by úřady musely vyřídit do měsíce, v případě složitějších podání do dvou, nejvýše do tří měsíců. Nemusely by se vůbec zabývat anonymními stížnostmi; pokud by ale nasvědčovaly spáchání trestného činu, musely by je předat policii.   Předloha by také uložila stěžovateli povinnost spolupracovat v případě potřeby s úřadem při prošetřování podání. Výsledkem prošetřování by měl být závěr, zda je skutečný stav věci v rozporu s právními předpisy, nebo ne. Úřad by měl dále zjistit, kdo je za nedostatky odpovědný. Výsledek zkoumání by instituce musely písemně oznamovat.   Pokutu od 500 do 5000 korun by mohl dostat i úřad, pokud by mařil prošetřování stížnosti nebo by neplnil povinnosti dané předloženým zákonem, a to opakovaně. Stejný postih za stejné skutky by hrozil rovněž lidem, kteří stížnost podali. V souhrnu by pokuta nesměla přesáhnout 10.000 korun.   Autoři návrhu uvádějí, že vyřizování stížností dříve vycházelo ze sporného předpisu z roku 1958. Před pěti lety jej nahradila nová úprava, podávání i vyřizování stížností však prý pojala příliš úzce. Stížnost podle ní může podat jen člověk, jehož práv, povinností či zájmů se dotklo úřední rozhodování v konkrétním případě. Ve vymezených případech si lze stěžovat na nevhodné chování úředníků.   Pravidla pro stížnosti si mohou ještě upravit města, obce a kraje. V praxi tedy mohou lidé narazit na různých radnicích a hejtmanstvích na zcela odlišné postupy.   mbc mkv  