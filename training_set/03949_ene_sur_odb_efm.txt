 OKD zvýší tarifní mzdy o čtyři procenta, lidé dostanou i bonusy  Ostrava 12. ledna (ČTK) - Těžební společnost OKD od ledna zvýší tarifní mzdy o čtyři procenta. Zaměstnanci mají rovněž nárok na přídavky na dovolenou a Vánoce. Vyplývá to ze mzdového dodatku kolektivní smlouvy, který dnes podepsalo vedení OKD společně s odboráři. ČTK to sdělil mluvčí OKD Vladislav Sobol. Loni brali horníci průměrně kolem 32.000 korun měsíčně.   Vlastní zaměstnanci OKD, kterých bylo loni téměř 13.700, mají letos nárok na čtrnáctinásobek průměrné denní mzdy jako přídavek na dovolenou a na její šestnáctinásobek jako přídavek na Vánoce. "Na rozdíl od roku 2010 nejsou tyto bonusy podmíněny splněním podnikatelského záměru OKD," uvedl mluvčí. OKD loni zaměstnávala další zhruba 4000 lidí z dodavatelských firem; těch se ale kolektivní vyjednávání netýkalo.   Černouhelné společnosti OKD předloni klesl čistý zisk o 85 procent na 1,48 miliardy Kč. Vlivem hospodářské krize zaznamenala zhruba třetinový pokles výnosů na 35,35 miliardy Kč. Vlastníkem OKD je nizozemská společnost NWR, která patří evropské společnosti RPG Industries, jejímž spoluvlastníkem je finančník Zdeněk Bakala.   hnz mol  