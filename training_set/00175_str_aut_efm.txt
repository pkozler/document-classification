 VW a Daimler prý podepíšou s Čínou kontrakty za pět miliard USD  Berlín 6. ledna (ČTK) - Německé automobilky Volkswagen a Daimler v pátek podepíšou s Čínou kontrakty v celkové hodnotě pět miliard dolarů (zhruba 94 miliard Kč). Agentuře Reuters to dnes řekly vládní zdroje. Daimler potvrdil, že s čínskou vládou podepíše smlouvy týkající se dovozu osobních aut do Číny. Odmítl však poskytnout další podrobnosti.   Vyjádření automobilky Volkswagen se agentuře Reuters nepodařilo získat. Podle zdrojů by měla na Volkswagen připadnout více než polovina objemu kontraktů. Ty by měly být podepsány na pátečním setkání, kterého se zúčastní místopředseda čínské vlády Li Kche-čchiang.   Volkswagen, jehož součástí je česká Škoda Auto, je největší automobilkou v Evropě. Do roku 2018 se plánuje stát největším výrobcem automobilů na světě. Společnost Daimler je známá především produkcí luxusních automobilů Mercedes-Benz. Vyrábí ale také malé automobily Smart, limuzíny Maybach a nákladní vozy i autobusy.   Li již ve středu uvedl, že Čína chce rozvíjet kupní sílu domácích spotřebitelů. Vyjádřil rovněž naději, že Berlín podpoří expanzi čínských společností v Německu.   pmh dvd  