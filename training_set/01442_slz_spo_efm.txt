 Sazka vlastní majetek v hodnotě miliard korun  Praha 24. ledna (ČTK) - Vybrané údaje o majetku společnosti Sazka:     - Podle konsolidované účetní závěrky Sazky ke konci roku 2009 byla dlouhodobá aktiva firmy 11,9 miliardy korun (z toho pozemky a budovy 1,8 miliardy korun). Podle Sazky je tržní hodnota koncernu 15,1 miliardy korun (O2 arena v něm není zahrnuta), nejvíce si společnost cení terminálů a číselných loterií. Sazka uvádí, že základ jejího majetku se odvíjí od nominální výše její pohledávky za Bestsport ve výši 8,8 miliardy korun.   - Podle insolvenčního návrhu, který na Sazku podala společnost Moranda Radovana Vítka je hodnota Sazky nižší (kolem osmi miliard korun), a to proto, že podle Vítka je podstatně nižší skutečná hodnota pohledávek než jejich nominální výše, což pak nestačí k úhradě závazků Sazky v přiznané výši 11 miliard korun.   - Dle výroční zprávy Sazky z roku 2009 je loterijní společnost stoprocentním vlastníkem firem Agro Tera, Business Centre Service, Arkadia, KPS Media, Sportlease, Kolby, Sazka International, GTECH Czec Republic (majetková účast Sazky 75 procent). Ve společnosti Bestsport, která je majitelem a provozovatelem O2 areny, vlastní 0,07 procenta, 99,93 procentní podíl je v držení občanského sdružení Zelený ostrov, jež vlastní akcionáři Sazky.     Vybrané údaje o dceřiných společnostech Sazky:     Kolby, a.s.   - Společnost byla zapsána do obchodního rejstříku 23. prosince 1997. Jedná se o vinařství (přibližně 45 hektarů vinic v katastru jihomoravské obce Pouzdřany), Sazce patří 99,99 procenta akcí (0,01 procenta vlastní Mgr. Lukáš Kuhajda).   - V roce 2009 dosáhla společnost zisku 1,68 milionu korun, výnosy podle databáze prodata činily 18,4 milionu korun, v roce 2008 byl zisk 2,17 milionu korun a výnosy 24,9 milionu korun.     - Od loňského října je předsedou dozorčí rady Pavel Kořan, Aleš Hušák je členem představenstva (od srpna 2002).   - základní kapitál: 78,950.000 korun     Agro Tera, a.s.   - Firma se podle obchodního rejstříku zabývá velkoobchodem;   - podle sbírky listin byla v září 2009 podepsána smlouva o prodeji firmy společnosti E-Invest miliardáře a vlivného lobbisty Martina Ulčáka, který je dlouholetým známým šéfa Sazky Aleše Hušáka. Později byl obchod zrušen;   - v roce 2009 vykázala firma ztrátu 748.000 korun;   - základní kapitál: 355,120.000 korun     KPS Media, a.s.   - Podle internetových stránek firma vyrábí pořady pro Sazku, televizní kanál Nova Sport a českou verzi Eurosportu. V O2 areně provozuje televizní technologie a vytváří program na videokostku a displejové systémy. Je také vlastníkem vysílacích práv na nejvyšší fotbalovou soutěž.   - v roce 2008 zisk před zdaněním činil 1,5 milionů korun, výnosy 87 milionů korun;   - základní kapitál: 110,000.000 korun     Arkadia, a.s.   - Podle obchodního rejstříku uvádí firma jako hlavní činnost pronájem vlastních nemovitostí.   - V roce 2009 firma vykázala ztrátu 3,6 milionu korun.   - základní kapitál: 431,500.000 korun     Sportlease, a.s.   - Podle obchodního rejstříku se firma zabývá především maloobchodem.   - V roce 2009 vykázala firma zisk 172.000 korun.   - základní kapitál: 40,100.000 korun     - Sazka také vlastní například rekreační zámek Rabštejn nad Střelou severně od Plzně. Podle serveru iHned.cz Sazka zámek vlastní od 90. let, patří k němu i nedaleký rozlehlý klášter a dvůr Vranov s přilehlými pozemky. Později Sazka v Rabštejně skoupila i další nemovitosti.   - Podle předsedy ČSTV Pavla Kořana budovala Sazka objekt jako záložní pracoviště Sazky.     Pozemku u Trutnova a u Rudné u Prahy   - Média spekulovala, že rozsáhlé pozemky chtěla Sazka použít pro budování sportovně-rekreačních zařízení.   - Pozemky Sazka vlastní prostřednictvím dceřiných společností, podle časopisu Týden vlastní pozemky v Rudné a Trutnově společnosti Agro Tera a Arkadia. Server Trutnovinky.cz napsal, že u Trutnova se jedná o pás nejatraktivnějších pozemků v sousedství výpadovky na Pec pod Sněžkou, jež jsou ideální pro stavbu hypermarketů. Podle serveru o ně měl například v roce 2005 zájem Baumax, který za ně nabídl 1000 korun za metr čtvereční, Arkadia požadovala o 400 korun víc.   alc ped vju  