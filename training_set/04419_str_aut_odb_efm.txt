 Odbory IG Metall chtějí po Volkswagenu zvýšit mzdy o šest procent  Berlín 19. ledna (ČTK) - Mocný německý odborový svaz IG Metall dnes předložil konkrétní nabídku pro pokračující mzdová vyjednávání s největší evropskou automobilkou Volkswagen. Svaz požaduje zvýšení mezd pro zhruba 100.000 západoněmeckých zaměstnanců firmy o šest procent a za to slibuje urychlené vyjednání dohody.   "Jestliže Volkswagen předloží na stůl během druhého kola vyjednávání dobrou nabídku, můžeme rychle dojít k dohodě," prohlásil ve sdělení IG Metall jeho hlavní vyjednavač Hartmut Meine. "Pokud budou lakotní, může to začít být nepříjemné," dodal. Volkswagen uvedl, že svou nabídku představí ve chvíli, kdy 28. ledna v Hannoveru začnou obnovená jednání.   Vlastník české automobilky Škoda Auto je jediným kovoprůmyslovým podnikem v Německu, který si vyjednává s odbory vlastní mzdovou dohodu a není vázán kolektivním smlouvou celého sektoru. Jeho dohoda je však na celoodvětvové postavena a zpožďuje se za ní o devět měsíců.   Současný mzdový kontrakt u Volkswagenu vyprší na konci tohoto měsíce. Pokud by měl Volkswagen převzít loni uzavřený celosektorový kontrakt, zůstala by základní mzda jeho německých pracovníků do ledna 2012 beze změny a poté by se zvýšila o 2,7 procenta.   Vedení Volkswagenu je však vzhledem k příznivému firemnímu hospodaření ochotno nabídnout lepší podmínky. "Díky příznivému vývoji by to k našim zaměstnancům nebylo fér. Společnost je připravena jednat o spravedlivém kompromisu a slušných mzdách," prohlásil vyjednavač firmy Jochen Schumm.   Schumm však odboráře upozornil, že by měli vzít v úvahu stále velký rozdíl mezi Německem a cenou pracovní síly ve východní Evropě a Číně. Dodal, že pokud chce Volkswagen zůstat konkurenceschopný, musí rozšiřovat výrobu především na mladých růstových trzích světa. "Náš růst se neodehrává primárně v Německu, ale spíše v Číně, Indii, Brazílii a Rusku," řekl.   Tento měsíc se budou vést kolektivní vyjednávání o mzdách i ve Škodě Auto. Loni v dubnu se odbory s vedením firmy po několikatýdenních jednáních provázených hrozbou stávky dohodly na zvýšení mezd o 2,7 procenta. Průměrná mzda dělníků ve Škodovce činila loni 27.000 korun.   hp mha  