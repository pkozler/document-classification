 IHNed.cz: Sazka se chystá požádat o ochranu před věřiteli  Aktualizovali jsme v celém textu.   --------------------    Praha 29. ledna (ČTK) - Loterijní společnost Sazka se chystá požádat soud o ochranu před věřiteli. Uvedl to dnes server  iHNed.cz  s odvoláním na dobře informovaný zdroj. Držitelé dluhopisů budou podle serveru o dalším osudu Sazky rozhodovat v pondělí.   Mluvčí Sazky Zdeněk Zikmund dnes ČTK řekl, že se Sazka v souvislosti s moratoriem či ochranou před věřiteli na soud neobrátila. Co se týče držitelů dluhopisů, může o ochranu před věřiteli požádat svěřenecký správce. Sazka ale podle mluvčího nemá informace, že to udělal.   Pro stabilizaci Sazky je klíčová dohoda firmy s držiteli dluhopisů. Sazka se pokouší finanční tíseň vyřešit snížením dluhů a prodloužením splatnosti dluhopisů. To se mělo původně projednat na valné hromadě do půli února, hlasovat se ale bude již v pondělí. "Je to otázka na správce emise - The Bank of New York," řekl dnes mluvčí Sazky serveru iHNed.cz.   Restrukturalizaci by muselo schválit 75 procent držitelů dluhopisů. Podnikatel Radovan Vítek v pátek koupil další velký desetiprocentní balík dluhopisů od fondů Black River, takže je teď schopen dohodu bezpečně zablokovat.   Sazka se chystá požádat soud o ochranu před věřiteli, shání k tomu souhlas poloviny věřitelů, serveru iHNed.cz to potvrdily dva zdroje z finančních kruhů. "Požádali všechny věřitele, kteří si teď dávají dohromady svá jednotlivá stanoviska," sdělil serveru zdroj z jedné z úvěrujících bank.   Sazka podle některých informací doufala, že se s držiteli dluhopisů, jimž není schopna splácet celou jistinu i úrok, dohodne na snížení dluhu a odkladu splátek. Změnu dluhopisové dokumentace ale musí schválit valná hromada držitelů dluhopisů minimálně tříčtvrtinovou většinou přítomných.   Největším držitelem dluhopisů Sazky je podnikatel Radovan Vítek, který vedle drobnějších nákupů získal v uplynulých dnech velké balíky od UniCredit Bank a Raiffeisen Bank International. Vítkovy pohledávky za Sazkou a vlastníkem O2 areny Bestsportem v současné době podle médií převyšují tři miliardy korun.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Městský soud v Praze dostal od Vítka návrh na zahájení insolvenčního řízení se Sazkou 17. ledna. Sazka musí do 20 dnů ode dne doručení usnesení o zahájení řízení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   ktp dnv dp    