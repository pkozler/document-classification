 Heger nabídl lékařům dvě miliardy korun, odbory chtějí záruky  --------------------    Ke zpravodajství: AUDIO; FOTO/aktuality   V 8. a 9. odst. jsme doplnili stanovisko občanského sdružení Mladí lékaři. Zkrátili jsme.   --------------------    Praha 28. ledna (ČTK) - Ministr zdravotnictví Leoš Heger (TOP 09) nabídl dnes lékařům dvě miliardy korun na zvýšení platů zdravotníků a požádal doktory, aby stáhli výpovědi. Lékařské odbory považují nabídku podle šéfa Martina Engela za posun. Zatím se ale s Hegerem nedohodly na zárukách, aby se lékaři mohli vrátit zpátky na své místo. Po dnešním společném jednání to novinářům řekli Heger a Engel. Ministr dodal, že na výplatních páskách by mohli mít zdravotníci více peněz zhruba od června.   "Po dlouhém hledání zdrojů a přehodnocení rychlosti postupu reformy jsme uvnitř zdravotnického systému nalezli dvě miliardy korun," řekl ministr. Dodal, že se tak stalo "v zájmu rodiček, nedonošených dětí, všech občanů a hladkého průběhu reformy".   Podle Hegera by se peníze měly použít na růst mezd zdravotnických pracovníků, hlavně doktorů. Ministr je na tiskové konferenci několikrát poprosil, aby výpovědi stáhli. Zdůraznil, že je to maximální nabídka. Pro sestry je však nepřijatelné, aby nedostaly také přidáno.   V odborářské protestní akci Děkujeme, odcházíme dalo výpověď asi 3800 z 20.000 nemocničních lékařů. Česká asociace sester (ČAS) se nepřipojila. "Chceme požádat pana ministra o schůzku. Je nepřijatelné, aby se zapomnělo na sestry, které se snažily situaci stabilizovat a výpovědi nedávaly," sdělila ČTK šéfka ČAS Dana Jurásková.   Lékařské odbory žádají zvednutí příjmů na 1,5 až trojnásobek průměrného platu podle kvalifikace a praxe. Podle šéfa lékařské komory Milana Kubka by nabízené dvě miliardy znamenaly navýšení hodinové mzdy o 15 až 50 korun. Podle ministra by tak stoupla roční hrubá mzda lékaře o 100.000.   Šéf Lékařského odborového klubu - Svazu českých lékařů Engel řekl, že odbory musejí nejdřív návrh analyzovat. "Musím zároveň říct, že jsme se zcela nedohodli, co bych si představoval za garance, jak bude návrat kolegů do práce vypadat," uvedl.   Podle předsedy Asociace krajů ČR a jihomoravského hejtmana Michala Haška (ČSSD) jsou návrhy ministra Hegera prvním krokem vlády v jednání s lékaři. "Ovšem kromě akceptace dlouhodobého požadavku krajů na změnu úhradové vyhlášky a lepší financování nemocnic stojí plán ministra Hegera na požadavku rychlého zrušení 10.000 akutních lůžek. Neviděli jsme žádné analýzy ani kritéria, podle kterých by tak mělo být činěno," uvedl Hašek. Kraje podle Haška požadují, aby v jednání o budoucí podobě zdravotnictví měly aktivní podíl, nikoliv jen roli pasivního diváka.   Za dílčí a nedostatečné řešení současné krize ve zdravotnictví považuje novelizaci úhradové vyhlášky občanské sdružení Mladí lékaři, což je nezávislá profesní iniciativa mladých lékařů, která již dříve kritizovala systém vzdělávání a také nízké platy při odborné přípravě. Hrozila odchody do ciziny.   "Klíčovým krokem k odvrácení hrozícího kolapsu českého zdravotnictví je za nynější situace pouze jasná garance legislativně zakotvené mzdové tabulky lékařů, která bude adekvátně reflektovat jejich vzdělání, odpovědnost a náročnost povolání," uvedlo dnes sdružení v prohlášení zaslaném ČTK. Za nepravděpodobné považují, že dvě miliardy korun budou reálně použity k navýšení platů lékařů. "O kolik a zda vůbec se konkrétní lékař navýšení svého platu dočká, bude záležet jen a pouze na rozhodnutí managementu a aktuální ekonomické situaci dané nemocnice," uvedlo sdružení.   Lékaři dávali výpovědi k 31. prosinci, od 1. března už by nepřišli do práce. Vedení některých nemocnic začalo přijímat náhradu či snižovat počty personálu. Jinde ředitelé naznačili, že se nespokojení doktoři nemusejí vracet. Odbory chtějí záruku, že lékaři se budou moci vrátit.   "Ministerstvo není schopno zasahovat do zákoníku práce a ovlivnit osudy jednoho každého člověka ve zdravotnictví. Tu garanci bychom nemohli naplnit," reagoval Heger.   Všechny lékaře ve výpovědi vezme zpět ředitel jihlavské nemocnice Lukáš Velev, který to už dříve řekl ČTK. "Kolegy lékaře přijmu zpět a ještě raději jim rozdělím získané peníze," řekl Mladé frontě Dnes ředitel pražské Nemocnice Milosrdných sester sv. Karla Boromejského Jaroslav Štrof.   Podle ředitele pražské Fakultní Thomayerovy nemocnice Karla Filipa záleží přijetí lékařů na primářích. S návratem totiž musí podle zákoníku práce souhlasit šéf pracoviště. Problém tak mohou mít s návratem lékaři, s nimiž byli jejich šéfové už dříve nespokojeni, a pak ti, kteří svým protestem rozzlobili ředitele.   Další jednání o zárukách bude v pondělí odpoledne. V úterý se pak představitelé odborů sejdou. Na poradě by mělo padnout konečné rozhodnutí o tom, zda akci ukončí či zda budou v protestu pokračovat.   ktk nam tmn tmd hš rot  