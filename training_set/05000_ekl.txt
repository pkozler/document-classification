 Do děčínské zoo vloni přišlo méně návštěvníků, vstupné podražilo  Děčín 7. ledna (ČTK) - Děčínská zoo v roce 2010 přivítala méně návštěvníků než v roce předchozím. Především kvůli špatnému počasí dorazilo do zahrady na Pastýřské stěně téměř o 9000 lidé méně. Zoo od nového roku zdražila vstupné, návštěvníci si připlatí deset korun. Informovala o tom mluvčí zahrady Alena Houšková.   "Naposledy zdražovala zoo vstupné v roce 2006," uvedla Houšková. Vstupenka pro dospělého letos podražila v hlavní sezoně na 90 korun, mimo sezonu od listopadu do dubna na 70 korun. Děti zaplatí v hlavní sezoně 50 korun, mimo ni o deset korun méně. "V porovnání s celkovými náklady zoo, které se pohybují ve výši kolem 17,5 milionu korun, jde jen o velmi malé navýšení rozpočtu, které je ale nezbytné, aby mohl být provoz zoo vůbec zachován," dodala mluvčí.   Děčínskou zoo navštívilo v loňském roce zhruba o 9000 lidí méně než v roce předchozím. Přišlo 73.117 návštěvníků. Na návštěvnost mělo podle Houškové největší vliv počasí, tuhá a dlouhá zima, chladné a deštivé jaro a zejména letní povodně, které zasáhly velkou část děčínského okresu.   "Přesto jde o čtvrtou nejúspěšnější sezonu za posledních deset let. Nejsilnějším měsícem byl tradičně červenec, kdy jsme tu přivítali přibližně 14,5 tisíce návštěvníků. Naopak nejméně, 422 lidí, jich k nám pak přišlo v prosinci," uvedla ekonomka zahrady Dagmar Kedlesová. Nejúspěšnější akcí byla prázdninová Pohádková zoo, kterou si přišlo užít 1146 návštěvníků. Historicky nejvyšší návštěvnosti dosáhla děčínská zoo v roce 2007, kdy za zvířaty na Pastýřskou stěnu zavítalo více než 90.000 návštěvníků.   Ostatní zoologické zahrady v Ústeckém kraji, Zoo Ústí nad Labem a Podkrušnohorský zoopark v Chomutově, pro letošní sezonu zdražování vstupného neplánují. V Chomutově stojí vstupenka pro dospělého v hlavní sezóně 75, mimo ni 65 korun. Děti zaplatí od dubna do září 45 korun, v ostatních měsících o pětikorunu méně. Ústecká zoo má jednotné vstupné po celý rok, dospělí zaplatí sto korun, děti polovinu.   van snm  