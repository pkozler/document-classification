 Hospodaření SVS skončilo loni rekordním ziskem 555 mil.Kč  Liberec 11. května (ČTK) - Rekordním ziskem 555 milionů korun skončilo loňské hospodaření Severočeské vodárenské společnosti. Ve srovnání s rokem 2009 byl zisk o 70 procent vyšší. K vyššímu zisku pomohly společnosti nejen vyšší tržby za nájemné, ale i racionalizace nákupu služeb a dalších nákladů. Ve srovnání s výsledkem předešlého roku se do hospodaření promítla i půjčka 200 milionů korun od provozní společnosti Severočeské vodovody a kanalizace (SČVK), kterou SVS použila na financování velkých akcí. ČTK o tom dnes informovala mluvčí SVS Dagmar Haltmarová.   Většina zisku by měla být po odečtení zákonných odvodů stejně jako v minulých letech investována zpět do rozvoje a obnovy vodohospodářského majetku na severu Čech, tak to alespoň ukládají stanovy SVS. "O rozdělení zisku rozhoduje valná hromada akcionářů, což jsou v našem případě města a obce," řekl ČTK předseda představenstva Petr Skokan. Vytvářet zisk je podle něj pro společnost nezbytností. "Bez zajištění vlastních finančních zdrojů v dostatečné výši bychom totiž ani nemohli žádat o dotace případně o úvěry pro projekty, které vedou k naplnění požadavků legislativy," vysvětlil.   Dostatečné vlastní zdroje umožňují realizovat i projekty, které s žádostí o dotace neuspěly jako jsou stavby projektu Dolní Labe, Čistá Ploučnice nebo výstavba nové čističky v Litvínově. V loňském roce investovala společnost 1,502 miliardy korun, z toho 64 procent směřovalo do strategických investic, které si vyžádaly přísné evropské normy zejména v oblasti kvality čištění odpadních vod v aglomeracích s více než 2000 obyvateli. Pro letošní rok jsou naplánovány investice za 1,314 miliardy.   Hlavním projektem loňského roku byla Čistá Ploučnice, která řeší rekonstrukce čistíren odpadních vod a dostavbu kanalizace v městech na Českolipsku. "Celkem jsme loni na tomto projektu proinvestovali téměř 340 milionů korun, více než 199 milionů stálo dokončení výstavby nové čističky v Litvínově, 123 milionů korun bylo určeno na dokončení staveb projektu Dolní Labe v Ústeckém kraji," vyjmenoval generální ředitel SVS Miroslav Harciník. Z evropských a státních fondů se podle něj podařilo získat téměř 86 milionů korun. Plány investic na loňský a letošní rok podle Harciníka zamíchaly povodně loni v srpnu, které napáchaly škody za 143 milionů korun.   SVS vznikla v roce 1993 a patří k největším vodárenským firmám v ČR. Společnost vlastní 459 severočeských měst a obcí. Zásobuje Ústecký kraj a podstatnou část Libereckého kraje, což je přes 12 procent území státu, kde žije 1,14 milionu obyvatel. SVS svá zařízení na rozvod a úpravu vody pronajímá provozní společnosti Severočeské vodovody a kanalizace. Jde celkem o 8650 kilometrů vodovodů, 3750 kilometrů kanalizačních sítí, 51 úpraven vody, 205 čistíren odpadních vod, 1030 vodojemů a téměř 300 čerpacích stanic pitné vody.   ivc jpt  