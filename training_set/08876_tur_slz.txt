 Hotelové noclehy v Česku byly na počátku sezony levnější než loni  Praha 26. května (ČTK) - Hotelové noclehy v Česku byly na počátku letošní hlavní turistické sezony levnější než loni. Průměrná cena hotelového pokoje v dubnu meziročně klesla o 110 korun na 1144 korun. Zároveň se ale zvýšila průměrná obsazenost pokojů z 53,7 procenta v loňském dubnu na 60,6 procenta. Vyplývá to z průzkumu poradenské společnost KPMG. Ceny ubytování v Česku podle prezidenta Asociace hotelů a restaurací ČR Václava Stárka dlouhodobě patří mezi nejnižší v Evropě.   "Zatímco ceny pražských hotelů se po výrazném propadu ze začátku roku začínají znovu pomalu zvedat vlivem přicházející sezony, například hotely v Královéhradeckém nebo Libereckém kraji šly s cenou výrazně dolů, což souvisí s ukončením zimní sezony v Krkonoších," uvedl Ondřej Špaček z KPMG. V metropoli v letošním prvním čtvrtletí průměrná cena hotelového pokoje činila 973 korun za noc, v dubnu se začátkem sezony a kvůli Velikonocům vzrostla na 1254 korun.   Podle Stárka nicméně na tržbách tuzemských hoteliérů stále není poznat ani rostoucí počet zahraničních turistů. Upozornil, že Česká republika patří mezi tři státy, které mají nejnižší ceny za ubytování v Evropě. "Všichni ostatní už byli schopni začít rekonstruovat tržby na jeden pokoj, ale u nás se zvyšuje obsazenost na úkor nízké ceny," popsal Stárek. To je podle něj způsobeno velkým počtem ubytovacích zařízení, která se v tvrdém konkurenčním boji zaměřují především na snižování cen.   Pro průzkum poskytlo informace přes 180 provozovatelů ubytování. KPMG toto šetření provádí pravidelně od roku 2009 a spolupracuje na něm s agenturou CzechTourism, Asociací hotelů a restaurací ČR, Českou golfovou federací, Vysokou školou ekonomickou v Praze a Katedrou sociální geografie a regionálního rozvoje Přírodovědecké fakulty Univerzity Karlovy v Praze.   cfr dvd  