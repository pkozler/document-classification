 Intel vyvinul novou technologii výroby rychlejších čipů  --------------------    Ke zpravodajství: FOTO/aktuality   --------------------    San Francisco 4. května (ČTK) - Největší světový výrobce počítačových mikroprocesorů Intel vyvinul novou technologii výroby čipů, na něž se vejde výrazně více tranzistorů než dosud. Firma si od nové technologie slibuje úspěch na trhu tabletů a chytrých telefonů, kde zatím zaostává. Nejnovější technologie pod kódovým označením Ivy Bridge se objeví v počítačích, serverech a dalších produktech do konce tohoto roku, oznámila dnes společnost.   Technologie Ivy Bridge se podle Intelu odklání od plochých obvodových desek a přechází ke trojrozměrné konstrukci. Nové čipy o šířce 22 nanometrů nabídnou vyšší výkon a budou spotřebovávat méně energie než současné čipy 32 nm. Intel má v plánu přejít později na čipy 14 nm.   Nová technologie Intelu může ohrozit pozici konkurenta ARM Holdings, který nyní dominuje na trhu čipů pro mobilní zařízení. Akcie Intelu po zprávě stouply o dvě procenta, zatímco kurz ARM klesl o více než sedm procent.   Intel je největším světovým výrobcem procesorů pro osobní počítače a jeho produkty tvoří mozky zhruba 80 procent PC ve světě. Čipy Intelu se však těžko dostávají do "nejžhavějších" výrobků jako chytrých telefonů nebo počítačového tabletu iPad od firmy Apple, kde vládne ARM.   Intel minulý měsíc ve snaze podpořit vývoj nových čipů zvýšil plán kapitálových výdajů pro letošní rok o více než miliardu dolarů na 10,2 miliardy dolarů (166 miliard Kč). Výrobní technologie Intelu má velký náskok před konkurenty, takže firma má ve vývoji a výrobě nových výkonných čipů velkou výhodu.   Investice Intelu a dalších výrobců polovodičů od 60. let umožnily zvyšovat výkon čipů každé dva roky na dvojnásobek. To umožňuje vznikání stále menších a rychlejších přístrojů, které nyní dobývají světové trhy.   hp jw  