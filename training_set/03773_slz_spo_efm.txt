 Tuna: Sazka se proti pozastavení loterijní licence zřejmě odvolá  Praha 10. května (ČTK) - Sazka se s největší pravděpodobností odvolá proti dočasnému pozastavení loterijní licence. Na dotaz ČTK to dnes sdělil mluvčí Sazky Jan Tuna. Ministerstvo financí v pondělí pozastavilo Sazce licenci na provozování číselných loterií kvůli tomu, že Sazka nevyplatila včas výhru ve Sportce za více než 103 milionů korun. Výhru však prý společnost podle Tuny postupně splácí.   Zástupci společnosti KKCG, která je jedním z největších věřitelů Sazky, přitom v pondělí vyjádřili obavy, že pokud by Sazka ve lhůtě nepodala rozklad, rozhodnutí MF by nabylo právní moci. "Je to jasný důkaz toho, že Hušák nedělá nic pro záchranu Sazky, jak tvrdí svým akcionářům. Naopak ji zcela systematicky poškozuje a likviduje. Podle našich informací měl Hušák nejen souhlas insolvenčního správce, ale i peníze na účtech, aby výhry po splatnosti byly vyplaceny v plné výši," uvedl mluvčí KKCG Dan Plovajko.   I podle PPF, dalšího z největších věřitelů, je pozastavení licence vyústěním několikatýdenní soustředěné činnosti představenstva firmy a generálního ředitele Aleše Hušáka, kteří s plnou podporou finanční skupiny Penta směřují k rozvratu a zničení Sazky a k vyklizení prostoru pro konkurenční Fortunu. Ta patřící investiční skupině Penta a oznámila již dříve, že 18. července spustí svou vlastní "sportku", loterii Fortuna Lotto.   Šéf Sazky Hušák ovšem v dnešním prohlášení odmítl obvinění KKCG a PPF. "Ani já, ani nikdo z vedení společnosti nečiní a nikdy nečinil žádné kroky, kterými bychom připravovali pole pro jakoukoliv konkurenci," uvedl Hušák. Zároveň uvedl, že Sazka měla již před několika týdny připravené řešení, které by Sazce pomohlo získat peníze, a to v podobě uzavření smlouvy s firmou Gladiolus. "Tomuto řešení zabránili mimo jiných představitelé KKCG," uvedl Hušák.   Jedinou nedoplacenou výhru Sazka podle Hušáka doplácí a přesně podle plánu tak bude činit i nadále.   Dočasné zastavení provozování vydalo MF na dobu 30 kalendářních dnů a znamená, že dnem nabytí právní moci, tedy 15 dní od doručení rozhodnutí, je Sazka povinna zastavit příjímání sázek na číselné loterie. MF zároveň ale upozornilo, že Sazka může proti rozhodnutí do 15 dní od doručení podat rozklad. O něm následně rozhoduje ministr financí a teprve poté se případné rozhodnutí stává pravomocným. Pokud ovšem Sazka výhru do doby nabytí právní moci rozhodnutí doplatí, správní řízení MF zastaví.   Sazka je v úpadku od konce března, a to kvůli problémům se splácením výstavby O2 areny. Městský soud v Praze v pátek evidoval 2079 věřitelů loterijní společnosti Sazka, hodnota pohledávek převyšovala 41 miliard Kč. Absolutní výši pohledávek a počet věřitelů bude soud podle mluvčí definitivně uzavírat v tomto týdnu. Řada přihlášených pohledávek je nyní sporných.   Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   sos mha  