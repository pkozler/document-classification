 Rath: Heger tápe, vláda by měla vyřešit problémy s odchody lékařů  Praha 25. ledna (ČTK) - Stínový ministr zdravotnictví ČSSD David Rath vyzval vládu, aby ve středu přišla s jasným řešením, které zažehná problémy kolem hromadných výpovědí lékařů. Poslední jednání mezi nespokojenými lékaři a ministrem zdravotnictví Leošem Hegerem (TOP 09) podle Ratha ukázaly, že Heger si nedokáže s krizí ve zdravotnictví poradit. Rath to uvedl v dnešním tiskovém prohlášení.   "Je evidentní, že ministr tápe v situaci, kdy systému chybí důležité prostředky, tisíce lékařů hrozí výpověďmi a desítky nemocnic již začaly omezovat svůj provoz. Zároveň není schopen dosáhnout jakékoli dohody, která by zajistila dostupnou zdravotní péči," uvedl Rath.   Vládní strany se podle opozičního politika zavázaly, že nedopustí jakékoli zhoršení dostupnosti zdravotní péče. "To už se ale právě díky vládnímu lavírování v této věci, kvůli němuž nemocnice přestávají objednávat pacienty na důležité operace, děje," míní Rath.   Heger by měl ve středu vládu informovat o situaci v krajích a počtech výpovědí lékařů. Z nemocnic chce ke konci února kvůli nespokojenosti s výší platu odejít zhruba 3800 z 20.000 lékařů. Odboráři už varovali, že hrozí zhoršení kvality a dostupnosti péče. Pokud by doktoři své výpovědi nestáhli, mohla by se některá nemocniční oddělení zavřít a nebylo by možné akutní pomoc zajistit. Kritická je situace na Vysočině.   Odbory trvají na růstu příjmů na 1,5 až trojnásobek průměrného platu podle kvalifikace a praxe. Ministr už dříve řekl, že ve státním rozpočtu prostředky na výrazné zvýšení platů nejsou. Podle něj by finance měla zajistit reforma zdravotnictví.   Posun nepřinesla pondělní schůzka Hegera s šéfy lékařské komory a lékařských odborů Milanem Kubkem a Martinem Engelem. Zástupci lékařů Hegerovi vyčetli, že jim nepředložil žádný konkrétní návrh, jak odchodům lékařů z nemocnic zabránit. Heger podle nich argumentoval tím, že chce problém nejprve projednat ve vládě. Podle ministra je přístup protestujících lékařů nátlakový a žádné jiné než mzdové požadavky je nemohou uspokojit.   ner mal  