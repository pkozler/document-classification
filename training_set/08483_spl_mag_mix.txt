 V červnu vznikne u Lanškrouna světový rekord v navlékání knoflíků  Lanškroun (Orlickoústecko) 10. května (ČTK) - Do pokusu o ustanovení světového rekordu v navlékání knoflíků na provázek zbývají ještě více než tři týdny, ale již dnes je jasné, že bude výrazně vyšší než ten český. Počet knoflíků, které se nově sešly, už loňský výkon překonalo, informovala ČTK kastelánka Nového zámku u Laškrouna Krasava Šerkopová, která knoflíkové rekordy organizuje. Příspěvky přicházejí z různých míst republiky.   Při loňském prvním ročníku Knoflíkiády vznikl český rekord, děti tenkrát navlékly za 72 dní na 690 metrů provázku 25.654 knoflíků. "Už nyní letošní návleky překročily loňský rekord, na zámečku je nově navlečeno už 26.611 knoflíků, s loňským návlekem je to celkem 52.265 knoflíků. A volných knoflíků je na zámečku dalších více než 70.000 kusů," uvedla Šerkopová.   O víkendu organizátorka dostala velký návlek, členové družstva dospělých z klubu onkologických pacientů přivezli několik papírových trubek s navlečenými 14.276 knoflíky.   Pokus o ustavující světový rekord je na Novém Zámku nahlášen na 4. června. Bude zapsán do světové Guinnessovy knihy rekordů, kde pro na navlékání knoflíků byla založena nová kategorie. Podle propozic mají účastníci knoflíky navlékat naplocho, tedy vždy dvěma protilehlými dírkami, a za každým udělat uzlík, aby po provázku neklouzal. Použít mohou knoflíky všech tvarů a velikostí větších než košilové, a to i s očkem.   Knoflíkiáda není jen zábavnou událostí a hrou pro děti i dospělé. Aukce konaná při loňské akci a sponzorské dary vynesly několik desítek tisíc korun na novou keramickou pec pro speciální školu v Ústí nad Orlicí. Letos bude výtěžek určen sedmi klientům z nedalekého domova pod hradem Žampach na asistenční službu.   dos kš  