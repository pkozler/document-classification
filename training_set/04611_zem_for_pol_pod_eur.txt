 Senát se s vládou postavil proti stropům dotací pro velké farmy  Praha 4. května (ČTK) - Opozicí ovládaný Senát podpořil vládu v jejím úsilí zabránit Evropské unii ve stanovení stropů dotací pro velké farmy v rámci reformy společné zemědělské politiky. Postavil se dnes také proti snahám svázat přímé unijní dotace s národním spolufinancováním.   Ministr zemědělství Ivan Fuksa (ODS) uvedl, že zavedení limitů dotací pro velké zemědělské podniky na 100.000 až 300.000 eur (2,4 až 7,2 milionu Kč) by bylo pro Česko nevýhodné. "My bychom na tom byli tratní v rozmezí od šesti do 12 miliard korun ročně. Pro nás je toto naprosto nepřijatelné," řekl Fuksa. Nic na tom podle něj nezměnilo dubnové ujišťování eurokomisaře pro zemědělství Daciana Ciolose, podle něhož by reforma neměla zmenšit finanční příspěvek pro ČR.   Unijní záměr by zasáhl citelně české farmy kvůli tomu, že jejich velikost je v průměru mnohonásobně vyšší než v mnoha ostatních zemích unie. Průměrný zemědělský podnik v Česku dnes hospodaří na výměře 84 hektarů, unijní průměr je přitom 13 hektarů. Německá farma má v průměru devět hektarů, italská čtyři, francouzská šest hektarů, podotkl ministr.   Schválení stropů se podle Fuksy pravděpodobně podaří zabránit v Evropském parlamentu díky blokační menšině, kterou spolu s ČR tvoří Slovensko, Německo, Velké Británie, kde jsou farmy také větší, a také Rumunsko a Itálie.   Nejvýhodnějším řešením dotací by podle ministra mělo být rozdělení objemu plateb do národních obálek proporcionálně podle výměry obhospodařované půdy. Dotace by měli dostávat jen aktivně hospodařící zemědělci, podotkl Fuksa. Dosud totiž o platby mohli úspěšně požádat kvůli sekání trávy také majitelé golfových hřišť nebo provozovatelé mezinárodních letišť a jaderných elektráren.   Senát také ve shodě s postojem vlády a Zemědělského svazu ČR odmítl zavádět po roce 2013 přechodné období pro zavedení spravedlivého systému alokace přímých plateb členským státům, stanovování základních sazeb podle regionů místo jedné sazby na zemědělskou půdu a zachování nynější výše rozpočtu EU na společnou zemědělskou politiku.   mhm dvd  