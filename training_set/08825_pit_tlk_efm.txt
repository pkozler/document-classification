 T-Mobile dá do výstavby 3G za příští dva roky 1,3 miliardy korun  Praha 26. ledna (ČTK) - Tuzemský mobilní operátor T-Mobile v příštích dvou letech investuje do rozšiřování datové sítě 3G dohromady asi 1,3 miliardy korun. Je to zhruba stejně, jako za roky 2010 a 2009. Na setkání s novináři to dnes uvedl manažer řízení kategorie produktů Michal Podlucký.   V současnosti má firma více než 1000 spuštěných vysílačů a pokrývá 39 měst, která představují 37 procent populace. Do konce příštího roku se má pokrytí 3G zvýšit na 75 procent obyvatel.   Internet v mobilu od T-Mobilu v současnosti využívá okolo 800.000 lidí, dalších 100.000 má mobilní připojení přes PC a 70.000 pevné připojení ADSL. U konkurenční společnosti Telefónica O2 se na internet z mobilu připojuje rovněž zhruba 800.000 klientů, u Vodafonu využívá mobilní data 500.000 zákazníků.   Podle odhadu T-Mobilu bude mobilní internet v roce 2013 představovat téměř polovinu z nehlasových tržeb operátorů. Prostřednictvím mobilního telefonu surfuje na internetu především mladší generace do 39 let, která tvoří 63 procent uživatelů, ale 16 procent tvoří lidé starší 50 let. Více než čtvrtina zákazníků již používá k přístupu na internet chytrý telefon s operačním systémem.   T-Mobile loni nabídl svým zákazníkům internetové připojení v mobilu na den, které si za tři měsíce pořídilo 350.000 zákazníků. Nově firma přišla pro uživatele předplacených karet s internetem v mobilu na týden za 39 korun s limitem stažených dat 25 MB, pro mobilní připojení PC pak nabídne měsíční paušál 299 korun s limitem půl gigabytu stažených dat a denní připojení za 49 korun.   jsa dvd  