 BIS: Objem přeshraničních úvěrů bank ve 3. čtvrtletí mírně stoupl  Londýn 27. ledna (ČTK) - Světové banky zvýšily ve třetím čtvrtletí objem svých zahraničních úvěrů o 624 miliard dolarů (11 bilionů Kč), to znamená o dvě procenta, na téměř 31 bilionů dolarů. Úvěry pro zadlužené ekonomiky eurozóny v čele s Řeckem dočasně oživily, sdělila v dnešní zprávě Banka pro mezinárodní platební vyrovnání (BIS), která přeshraniční úvěrové aktivity bank monitoruje.   Úvěry zahraničních bank v Řecku, Irsku, Španělsku a Portugalsku, které ve druhém čtvrtletí v obavách z dluhové krize v Řecku klesly, se v letních měsících zotavily. V posledních měsících roku se však nervozita na úvěrové trhy vrátila v souvislosti s problémy Irska, které bylo nuceno sjednat si s Evropskou unií a Mezinárodním měnovým fondem záchranný balík v hodnotě 85 miliard eur.   Celkový objem úvěrů poskytnutých zahraničními bankami v Řecku činil na konci září 184 miliard dolarů, což bylo mírně nad úrovní z konce června. Proti začátku roku však vykazoval propad o 22 procent. Podle údajů BIS se objem úvěrů zahraničních bank ve Španělsku snížil od ledna do září o 16 procent, v Portugalsku o 13 procent a v Isrku o devět procent.   Zahraniční úvěry ve vyspělých zemích ve třetím čtvrtletí po poklesu v předešlých třech měsících stouply o 5,2 procenta. Úvěry pro rozvíjející se země letos nepřetržitě rostou.   Zahraniční úvěry ve světě rostly celá tři desetiletí, během nichž je BIS sleduje, a na vrchol se dostaly v březnu 2008. Od září 2008 do konce roku 2009 však objem úvěrů klesl o 11 procent, protože banky ve finanční krizi přestaly půjčovat firmám i sobě navzájem.   hp mha  