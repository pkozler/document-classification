 Jihomoravští hygienici budou kontrolovat prodejce občerstvení  Brno 27. května (ČTK) - Jihomoravská hygiena se v letošní turistické sezoně zaměří na kontroly prodejců grilovaných kuřat, zmrzliny a dalších druhů občerstvení. Cílem je zamezit tomu, aby se například ze špatně tepelně upravených vajec nebo masa někdo nakazil. Loni při letních kontrolách hygienici čtyři provozy zavřeli a uložili pokuty za 146.000 korun, řekla dnes novinářům Jana Laštovičková z krajské hygienické stanice. O rok dříve činily pokuty 150.000 korun a hygiena zavřela dva provozy.   Podle Laštovičkové se situace v nabídce hotového občerstvení zlepšuje. Stálí provozovatelé obvykle drží kvalitu chlazení i dalších postupů na stejné úrovni nebo ji zlepšují. Podle lékařky se však stále v gastronomii objevují podnikatelé, kteří zásady porušují.   Hygienici se při kontrolách podívají i na farmářské trhy, jejichž obliba v kraji roste. Podobné akce dnes hygienici přivítali. Podle Laštovičkové neobsahují obvykle pochutiny, které se na trzích prodávají, přídatné látky jako stabilizátory a barviva. Ředitel hygieny Jan Mareček zase vyzdvihl krátkou vzdálenost mezi výrobou a konzumací. "Když zemědělec jeden den vykope ředkvičku a druhý den ji prodá, je čerstvá," uvedl.   Hygienici však upozornili na to, aby lidé i ovoce a zeleninu koupenou na farmářských trzích před jídlem dobře omyli. V parném létě by prý také lidé měli dbát na to, aby uzeniny či mléčné výrobky, které si kupují, byly zchlazené. Prodejce by je podle nich neměl nechat zteplat, ani když jde o stánkový prodej.   Laštovičková dodala, že největších přečinů v nakládání s potravinami se stejně dopouštějí laici. Jako příklad uvedla nedostatečnou tepelnou úpravu masa při letním grilování nebo ochutnávání ovoce a zeleniny v supermarketech. O fenoménu podle ní svědčí "ozobané" trsy hroznového vína. Někteří lidé si prý dokonce myslí, že obal, například zatavení okurky v igelitu, značí, že ji lze rovnou jíst. "Dojem, že ji někdo předtím umyl, je iluze," dodala.   lce snm  