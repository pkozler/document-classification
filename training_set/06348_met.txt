 Třetí stupeň povodňové aktivity dopoledne platil na 14 místech  Praha 15. ledna (ČTK) - Stav ohrožení před povodněmi dopoledne platil na řekách v Ústeckém, Plzeňském, Karlovarském a Středočeském kraji. Třetí stupeň povodňové aktivity k 11:00 hlásilo 14 míst v České republice. Na horních částech už by podle meteorologů měly řeky spíš klesat, hladiny ale budou kulminovat ve středních a dolních částech. K 10:30 bylo podle Ředitelství silnic a dálnic v postižených oblastech uzavřeno 24 silnic. Výstraha na povodně trvá do pondělí, nejvíc ohroženy budou právě Středočeský, Ústecký, Karlovarský a Plzeňský kraj. Toky se zvýší v celých Čechách.   Voda stoupla především na severu Čech. Na Ohři v Lounech padl rekord ve výšce hladiny, vysoko se dostala i Bílina v Trmicích, kde korytem teklo víc vody než při povodních vloni v srpnu. Naopak voda začala mírně klesat na některých místech ve středních a západních Čechách.   Nejhorší situace v Ústeckém kraji je zřejmě na dvou velkých přítocích Labe. Řeka Bílina dnes ráno vystoupala v Trmicích na 242 centimetrů a korytem se valila více než desetiletá voda. Historický rekord padl i na Ohři v Lounech, kde voda zatím zaplavila oblast zahrádkářské kolonie a koupaliště. Hladina Ohře vystoupala na 557 centimetrů, což je nejvíc od roku 1968, kdy byla dostavěna přehrada Nechranice. V Karlovarském kraji zůstává třetí povodňový stupeň na čtyřech místech. Na Ohři už voda v noci kulminovala a začíná mírně klesat. Třetí povodňový stupeň platí i na dvou místech na říčce Střela, kde voda zřejmě dosáhla vrcholu.   V Plzeňském kraji zůstávají řeky na třetím povodňovém stupni na čtyřech místech. Jde o Mži ve Stříbře a na nádrži Hracholusky, na Úterském potoce v Trpístech a v Plasech na řece Střela. Nejhorší situace je nejspíš na přehradě Hracholusky, kde přes přehradu odtéká tolik vody, kolik do ní přitéká. Podle meteorologů bude hladina na této přehradě ještě stoupat, takže se zvedne i hladina na horní Berounce, kde lze proto očekávat třetí stupeň povodňové aktivity v Plzni.   V Karlovarském kraji zůstává třetí povodňový stupeň na čtyřech místech, na Ohři v Chebu na přehradě Skalka a v Karlových Varech - Drahovicích. Na obou místech ale už voda v noci kulminovala a začíná mírně klesat. Třetí povodňový stupeň platí i na dvou místech na říčce Střela, ve Žluticích a Čichořicích. I tam už ale voda asi dosáhla vrcholu.   Ve středních Čechách platí třetí stupeň povodňové aktivity na třech řekách. Stav ohrožení zůstává na Berounce ve Zbečně a Berouně. V noci dosáhla třetího povodňového stupně rovněž Cidlina v Sánech. Stupeň ohrožení vyhlásili ráno i na Labi v Mělníku, kde hladina přesáhla 550 centimetrů. Podle mluvčí středočeských hasičů Lenky Kostkové voda v řekách po celém kraji mírně stoupá a hasiči situaci především monitorují. "V Černošicích Berounka zatopila asi 10 domů, v Letech u Prahy se zase vytvořila laguna, která by mohla zatopit některé chaty," uvedla Kostková. Starosta Černošic Filip Kořínek dnes ČTK řekl, že voda v obci zatopila sklepy asi 90 převážně neobydlených nemovitostí.   V noci naopak klesaly hladiny některých jihočeských řek. Lužnice v Bechyni se vrátila k druhému stupni povodňové aktivity, který ráno platil také na řekách Lomnici, Skalici a Smutné. Odtávající sníh a dešťové srážky v noci zvedly hladinu řek na Moravě. Vodohospodáři vyhlásili druhý stupeň povodňové aktivity na Dyji v Podhradí a Moravě v Moravičanech na Šumpersku. Kulminovat by měly řeky na Vysočině a v Libereckém kraji. Záplavy zřejmě nehrozí ani na východě Čech, kde by řeky měly mírně stoupat. Vodohospodáři ale neočekávají, že by dosáhly třetího stupně.   red mar hj mal  