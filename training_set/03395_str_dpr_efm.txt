 Čtvrtletní zisk Boeingu klesl, letos jej poškodí odklady dodávek  Chicago 26. ledna (ČTK) - Čistý zisk amerického výrobce letadel Boeing v posledním čtvrtletí loňského roku klesl kvůli nižším dodávkám v meziročním srovnání o osm procent na 1,16 miliardy dolarů (asi 21 miliard Kč). Letos ziskovost firmy negativně ovlivní odklad zahájení dodávek nových letounů 787-Dreamliner, sdělil dnes Boeing.   Tržby společnosti se snížily rovněž o osm procent na 16,55 miliardy dolarů. Zisk na akcii byl v souladu s průměrným odhadem analytiků, tržby však byly o půl miliardy nižší, než se čekalo.   Tržby divize komerčních letadel se propadly o 11 procent na 8,2 miliardy USD, protože firma dodala v meziročním srovnání méně letounů 747 a 777. Za čtvrté čtvrtletí Boeing prodal 116 letadel proti 122 strojům o rok dříve.   Za celý rok Boeing dodal zákazníkům 462 letadel, zatímco jeho hlavní konkurent Airbus jich zákazníkům předal 510. Evropský výrobce překonal Boeing v dodávkách již osmým rokem za sebou a třetím rokem po sobě vyhrál boj o zakázky. Airbus získal loni zakázky na 574 letadel, zatímco Boeing na 530 strojů.   Pro letošní rok americká firma předpověděla zisk na akcii 3,80 až 4,00 dolaru, tedy výrazně pod průměrným odhadem 4,55 USD. Boeing to vysvětlil kromě odkladů dodávek 787 i vyššími výdaji na zaměstnanecké důchody a omezováním vládních zbrojních zakázek.   Boeing původně předpokládal, že zahájí dodávky strojů 787 zákazníkům příští měsíc. V minulých dnech však uvedl, že první letoun dodá nejdříve ve třetím čtvrtletí.   hp dvd  