 Světový internetový obchod letos poroste o pětinu, český o 15 pct  Praha 4. ledna (ČTK) - Celosvětové tržby internetových obchodů letos porostou téměř o 20 procent, v USA zhruba o 13 procent. Vyplývá to z předpovědi analytiků finanční skupiny J.P. Morgan. Český trh čeká podle odhadů tuzemských obchodníků zhruba 15procentní růst.   Podle J.P. Morgan letos porostou velcí hráči typu Amazon na úkor malých prodejců, kteří jim jen stěží mohou konkurovat. "Velcí hráči budou mít kvůli své cenové politice problém udržet se v černých číslech a menší hráči budou bojovat o přežití, protože přijdou o svoji jedinou výhodu, totiž nižší cenu," podotkl generální ředitel holdingu Kasa.cz a Obchodní-dům.cz Tomáš Richter.   Rok 2011 na českém internetu by měl být podle Richtera ještě lehce krizový, ne však kvůli globálním ekonomickým ukazatelům, které se pravděpodobně budou nadále zlepšovat, ale kvůli obecně pomalejší reakci spotřebitelů v ČR. "Český internetový trh tak bude pravděpodobně pokračovat v nastoleném trendu, tedy prodeji na hranici rentability, či dokonce pod ní, avšak při zachování růstu," uvedl.   Podle Asociace pro elektronickou komerci vzrostly loni tržby tuzemských internetových obchodů z předloňských 27 miliard korun na 33 miliard Kč.   Analytici J.P. Morgan poukazují na rostoucí počet pravidelných zákazníků online obchodů. Alespoň jednou za měsíc na internetu nakoupí 38 procent uživatelů. Stejně tak klesá počet těch, kteří prostřednictvím internetu nenakupují vůbec. Zatímco v roce 2007 jich bylo 20 procent, v roce 2010 jen 12 procent. V Čechách dle posledních průzkumů agentury Gemius nakoupilo na internetu alespoň jedenkrát 81 procent uživatelů, což je nejvíce ze států visegrádské čtyřky.   jsa vju    