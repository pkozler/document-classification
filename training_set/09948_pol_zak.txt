 USA a Rusko zopakují loňské protiteroristické cvičení v Pacifiku  Moskva 4. ledna (ČTK) - Po úspěšné loňské premiéře chce ruské, kanadské a americké vojenské letectvo i letos zopakovat společné protiteroristické cvičení v Tichomoří. Podle dnešní informace spojeného velení protivzdušné a kosmické obrany Severní Ameriky (NORAD) budou podrobnosti letošních společných manévrů dojednány na únorové schůzce v Moskvě.   Srpnové cvičení Vigilant Eagle (Bdělý orel) simulovalo únos amerického dopravního letounu letícího z Aljašky na ruský Dálný východ. Skutečnými pasažéry letadla byli zástupci ozbrojených sil Ruska, USA a Kanady. Let "uneseného" stroje sledovaly americké letouny vyzbrojené monitorovacím systémem AWACS a analogická ruská letadla A-50. Do cvičení se zapojily i americké a ruské stíhačky.   Americké velení během listopadové analýzy vyhodnotilo manévry jako mimořádně úspěšné a podle ruských médií vyjádřilo zájem na jejich opakování. Cvičení z americké strany řídilo velení NORAD v aljašském Elmendorfu, z ruské velení ruské navigační služby v Chabarovsku.   Dohoda o společném postupu proti únoscům letadel je součástí programu protiteroristických opatření, která Spojené státy postupně zavádějí po teroristických útocích na USA v září roku 2001.   jas mik  