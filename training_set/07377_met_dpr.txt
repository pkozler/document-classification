 Dopravu v celé zemi paralyzovala ledovka, potíže i na chodnících  Praha 7. ledna (ČTK) - Mrznoucí srážky komplikují už od čtvrtečního večera dopravu prakticky v celé zemi. Silničáři v Orlických horách kvůli náledí dokonce vyhlásili kalamitní stav. Kalamita platí i v příměstské části Mladé Boleslavi. Na Semilsku ledovka zastavila hlavně ranní autobusy. Sever Čech se navíc dál potýká se sněhovými jazyky, uzavřena je silnice na Frýdlantsku. Na Českolipsku zablokovaly silnici spadlé stromy. Neprůjezdná je také nejméně jedna železniční trať. Výstraha před tvorbou ledovky platí do pondělí.   Český hydrometeorologický ústav varuje, že až do začátku příštího týdne budou nejvyšší denní teploty stoupat k pěti stupňům Celsia, v noci však bude rtuť teploměru kolem bodu mrazu. Tající sníh tak může namrzat a spolu s mrznoucími srážkami vytvořit kluzkou vrstvu. Největší výskyt ledovky se očekává v noci v sobotu a neděli.   S náledím se zatím nedokázali vypořádat silničáři na menších komunikacích na Rychnovsku a Jičínska. Časně ráno u obce Dolní Lochov havaroval na namrzlé silnici autobus, místo je neprůjezdné. V Hradci Králové upozorňují na nebezpečný stav chodníků, které kryje vrstva ledu.   Na Liberecku a Jablonecku se objevují dešťové přeháňky, které mohou opět namrzat. Problémy jsou hlavně na silnicích třetích tříd a v horských oblastech, kde je na vozovkách zledovatělá vrstva sněhu krytá posypem.   V Ústeckém kraji dělají největší potíže sněhové jazyky. Neprůjezdné jsou kvůli nim stále horské silnice v okolí Petrovic. K opatrnosti vyzývali silničáři také úseku dálnice D8. Ledovka pokrývá silnici druhé třídy číslo 568 mezi Chomutovem a Kadaní. Namrzlý úsek měří asi 13 kilometrů.   Kluzké jsou silnice druhých a třetích tříd na celém území Pardubického kraje. Někde se tvoří i sněhové jazyky. Opatrní by měli motoristé být na namrzlých cestách na Vysočině. Hlavní tahy jsou ale většinou po chemickém ošetření mokré. Náledí je na středočeských silnicích okresů Kolín, Kutná Hora, Mělník nebo Nymburk. Kvůli počasí vyhlásil primátor Mladé Boleslavi ve čtvrtek večer kalamitní stav, silnice a chodníky pokryla ledovka. Po třech hodinách kalamitní stav upravil už jen pro příměstské části. Tam situace přetrvává.   Ledová vrstva leží na silnicích na Jindřichohradecku a Táborsku. Kvůli ledovce je uzavřena silnice Nová Pec - Zvonková - hraniční přechod u Lipna. Dešťové přeháňky se vyskytují na Prachaticku a Písecku, mlha na Jindřichohradecku. V Plzeňském kraji měli řidiči potíže zejména ve čtvrtek večer, v noci se ale oteplilo a sjízdnost silnic se zlepšila. Mokré a posolené jsou také silnice v Karlovarském kraji.   Na severu Moravy pokrývají vedlejší cesty zbytky rozbředlého sněhu. Na Valašsku pak na menších cestách ve vyšších polohách leží ujetá vrstva sněhu do tří centimetrů, místy jsou vyjeté ledové koleje. Podobná situace je na Prostějovsku, Olomoucku či Šumpersku.   jhr jpt  