 Čtyři ruští zaměstnanci evropské banky podezřeni z korupce  Londýn/Moskva 19. ledna (ČTK) - Britská a ruská policie vyšetřují podezření z korupce, kterého se údajně dopustili čtyři ruští představitelé v Evropské bance pro obnovu a rozvoj (EBRD) se sídlem v Londýně. S odvoláním na britské a ruské úřady to dnes uvedla agentura AP.   EBRD zbavila čtveřici imunity, aby umožnila vyšetřování britských a ruských úřadů, se kterými na případu dále spolupracuje. Ruské ministerstvo hospodářství potvrdilo, že podezření se týká i ruské zástupkyně ve vedení EBRD Jeleny Kotovové, kterou Moskva nedávno odvolala.   Zdroje neupřesnily jména třech ostatních vyšetřovaných ruských osob ani povahu podezření, které podle agentur vyplynulo z interního šetření EBRD.   EBRD vznikla v roce 1991 na pomoc bývalým komunistickým zemím ve východní Evropě a střední Asii při budování volného trhu. Loni poskytla investice do 28 zemí, zhruba čtvrtina celkově poskytnuté částky přitom podle agentury Reuters šla do Ruska. Banku společně řídí a provozuje více než 60 států a organizací.   pek hej  