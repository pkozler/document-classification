 Soud v Ugandě zakázal médiím hlásit jména domnělých homosexuálů  Kampala 3. ledna (ČTK) - Ugandská média nesmějí zveřejňovat totožnost lidí, o nichž se tvrdí, že jsou homosexuálové. Rozhodl tak místní soud v procesu s ugandským deníkem, který loni otiskl seznam údajných homosexuálů včetně fotografií. Podle ochránců práv homosexuálů poté mnoho z jmenovaných čelilo útokům. O případu dnes informoval server BBC.   Kontroverzní ugandský deník The Rolling Stone, který nemá žádné vazby na americký časopis stejného názvu, zveřejnil loni jména nejméně 114 lidí a označil je za homosexuály. V některých případech seznamy obsahovaly také jejich fotografie a místo pobytu.   V Ugandě je podobně jako v některých dalších afrických zemích homosexualita nezákonná. Po zveřejnění seznamů jmen bylo údajně mnoho z dotyčných napadeno. Tři ochránci práv homosexuálů proto na list podali stížnost k soudu.   Podle jejich právního zástupce Johna Onyanga soudce prohlásil, že život jeho klientů byl kvůli možných útokům v ohrožení, a vydal trvalý soudní příkaz, který zakazuje deníku zveřejňovat taková jména. "Ale toto rozhodnutí... rozšířil na všechna média," dodal Onyango.   Soud také stěžovatelům přiznal náhradu škody v přepočtu 12.000 korun. Sever BBC však neuvedl, zda celé trojici, nebo každému zvlášť. Zveřejňování fotografií soud deníku zakázal již na podzim.   Homosexuálové byli v Ugandě vystaveni nové vlně útoků od roku 2009, kdy byl představen návrh zákona, podle kterého by mohly být osoby za odlišnou sexuální orientaci odsouzeny na doživotí nebo až k trestu smrti. Parlament se úpravou zatím nezabýval.   Aktivisté verdikt soudu označili za průlomový. Podle koaličního seskupení ugandských ochránců lidských práv je významným precedentem i pro další země, které řeší podobný problém.   kne hej  