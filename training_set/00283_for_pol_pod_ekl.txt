 Klaus tvrdí, že vláda na Hradě neuzavřela "tajuplnou dohodu"  --------------------    Ke zpravodajství: FOTO/aktuality; AUDIO; VIDEO   --------------------    Lány (Kladensko) 3. ledna (ČTK) - Strany vládní koalice neuzavřely loni v prosinci na Pražském hradě žádnou tajuplnou dohodu, která by například zvyšovala vliv prezidenta na rozhodování o zahraniční politice. Po slavnostním obědě s premiérem Petrem Nečasem (ODS) to dnes řekl prezident Václav Klaus. Nečas po setkání s hlavou státu, kterému byly přítomny i manželky obou politiků, novinářům řekl, že by jmenování nového ministra životního prostředí rád uskutečnil spíše v řádu dnů než týdnů.   "Žádná dohoda tam uzavřena nebyla. Vůbec ne na papíře, ale ani bez papíru. Nedomlouvali jsme se ani o žádných jménech, ani o tom, že by prezident měl dostat větší podíl na rozhodování o zahraniční politice státu," zdůraznil dnes v Lánech Klaus. O dohodě po setkání představitelů kolice s prezidentem hovořil přitom právě Klaus s tím, že on je garantem dohody. Žádal také novináře, aby po jejím obsahu nepátrali.   Schůzka vrcholných představitelů vládní koalice a Klause pomohla loni 21. prosince zažehnat vládní krizi těsně před hlasováním o nedůvěře kabinetu v Poslanecké sněmovně. Hlasování vyvolala opozice kvůli dosud neobjasněné korupční kauze, která stála křeslo ministra životního prostředí Pavla Drobila (ODS).   "Já jsem se pokusil v té napjaté chvíli jisté rozhádanosti vládní koalice přispět k tomu, aby se na sebe méně mračili a více usmívali," popsal dnes prosincové jednání prezident.   Před Vánoci po jednání s vládními politiky prezident uvedl, že se stal garantem dohody tří vládních stran. Mezi její body podle tehdejších Klausových slov byla i otázka funkce policejního prezidenta.   Vládní strana Věci veřejné, která v souvislosti s Drobilovou kauzou váhala s podporou kabinetu, žádala odchod tehdejšího policejního šéfa Oldřicha Martinů z funkce. Klaus Martinů přijal den po schůzce s politiky a policejní prezident po tomto setkání oznámil odchod z funkce ke konci roku 2010.   Mezi dalšími body domluvenými na prosincové schůzce vládních politiků na Hradě byla podle tehdejších Klausových slov například otázka vytvoření Generálního inspektorátu bezpečnostních složek.   Sám premiér Nečas ve stejný den odmítl před novináři obsah domluvy z Hradu komentovat s tím, že dohodu pokládá za "diskrétní". Strany tvořící vládu daly jasně najevo svou vůli pokračovat v reformách.   Prezident Klaus dnes po slavnostním obědě s premiérem zopakoval svou podporu reformnímu úsilí kabinetu. "Vyjádřil jsem důvěru, že vláda se pustí do věcí nezbytně potřebných v naší zemi, naději, že bude udržovat svou vnitřní soudržnost," podotkla hlava státu.   Za osm let, kdy Klaus v Lánech slavnostní obědy pořádá, se u něj vystřídalo šest premiéru. S Nečasem prý na "milém a přátelském setkání" probrali i organizační otázky, jako je například koordinace jejich zahraničních cest. Podle Nečase samotného diskutovali oba politici také o některých krátkodobých a střednědobých krocích týkajících se i letošního roku.   "Oběd byl vynikající," zdůraznila manželka premiéra Radka Nečasová. Podávala se šunková rolka, hovězí vývar, jelení kýta a zmrzlinový pohár. Spolu s Livií Klausovou si prohlédla neoficiální prostory Lánského zámku. "Měli jsme i vážné hovory," zdůraznila manželka prezidenta. S premiérovou chotí prý diskutovala i o otázkách školství či sociální oblasti.   jd ner mkv  