 Exploze ve zbrojnici venezuelské armády: jeden mrtvý, 40 raněných  Aktualizovali jsme o oběť, počet evakuovaných, citát guvernéra a další podrobnosti.   --------------------    Caracas 30. ledna (ČTK) - Jedna osoba zahynula a nejméně čtyři desítky lidí dnes byly zraněny při sérii výbuchů ve vojenském zbrojním skladišti při státní muniční továrně CAVIM ve městě Maracay na severu země. Úřady se rozhodly evakuovat kolem 10.000 obyvatel z okruhu pěti kilometrů okolo podniku. Informovala o tom agentura Reuters.   "Jde o preventivní opatření, protože munice, která ve skladu hoří a vybuchuje, je velmi silná," prohlásil podle AP Rafael Isea, guvernér venezuelského státu Aragua, v němž Maracay leží.   Exploze způsobil požár, jehož příčina zatím nebyla zjištěna. Po prvním výbuchu následovaly další v různých přestávkách. Hasiči se zásahem v ohnisku čekají, až exploze ustanou, uvedla média. Požár je vidět z daleka v okruhu mnoha kilometrů.   Smrt ženy zabité explozí potvrdil guvernér, původní zprávy uváděly pouze zraněné. Ministr vnitra Tarek El Aissami v televizi upozornil, že situace ještě pod kontrolou není. Hasiči a vojáci zatím jen z úkrytů zabraňují šíření požáru mimo ohnisko.   ik hit mik  