 Odborníci nalezli ve skleníku v Hodoníně velmi vzácnou rostlinu  --------------------    Ke zpravodajství: FOTO/aktuality   --------------------    Hodonín 26. května (ČTK) - Botanickou raritu v podobě mimořádně vzácného cykasu druhu ceratozamie kuesteriana objevili odborníci v uplynulých dnech v palmovém skleníku nemocnice v Hodoníně. Bezmála půl století ji omylem pokládali za celkem rozšířený druh cykasů - ceratozamii mexikanu. Druh ceratozamie kuesteriana je ale tak vzácný jako v oblasti zoologie pandy, řekl dnes ČTK zahradník Pavel Benovič.   Hodonínská rarita měří zhruba 75 centimetrů a neví se jasně, kdy se do skleníku dostala. Vznikl před 60 lety jako místo pro relaxaci pacientů a návštěvníků nemocnice.   "Podle jedné z našich teorií ji mohli ze svých četných cest přivézt nadšenci, kteří před desítkami let pořádali výpravy do střední Ameriky," uvedl Benovič. Ceratozamie kuesteriana pochází z hor na severu Mexika. Počet těchto rostlin ve volné přírodě odhadují odborníci na posledních přibližně 300 kusů.   Stejnou rostlinu jako v Hodoníně vlastní podle Mladé fronty Dnes pouze vyhlášené světové botanické zahrady, například v Londýně, v Neapoli či v Thajsku. Nález živé zkameněliny, jak se cykasům běžně říká, už podle listu potvrdili také světoví odborníci na botaniku.   "Daří se ji množit jen ojediněle. Vykvétá totiž jednou za dva až pět let. Potíže jsou s jejich opylováním," doplnil zahradník s tím, že tyto cykasy patří k nejstarším rostlinám světa.   Nález rarity sice zahradníky z Hodonína potěšil, přesto se potýkají s nemalými problémy. Budoucí osud skleníku je nejasný. Objekt je značně zastaralý. Dosud není jasné, zda bude zrekonstruován. Jednou z variant je také výstavba zcela nového skleníku, což by přišlo na asi 20 milionů korun. Zatím ale není vyloučena ani varianta, že jej bude nutné časem zrušit.   Hodonínská sbírka cykasů je největší kolekcí těchto rostlin na Moravě. Některým ze vzácných rostlin je 80 let. Skleník je vyhřívaný teplovodními rozvody nemocnice, které pod nim vedou.   Vladimír Klepáč snm  