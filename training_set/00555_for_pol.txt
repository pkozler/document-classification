 Běloruský vládní tisk v den inaugurace útočí proti opozici  --------------------    Ke zpravodajství: FOTO/aktuality   --------------------    Minsk 21. ledna (ČTK) - Běloruský vládní tisk využil dnešní pečlivě připravované prezidentské inaugurace Alexandra Lukašenka ke zveřejnění nových útoků proti opozici, která je po prosincových prezidentských volbách vystavena sílícím represím. Úřední noviny Sovetskaja Bělorussija publikovaly dokumenty shromážděné státní tajnou policií, které údajně svědčí o tom, že opozici podporují "podvratná centra" Polska a Německa s cílem provést v Minsku státní převrat.   "Za kulisami jednoho spiknutí" je název obsáhlého článku, který má objasnit pozadí mohutné protivládní demonstrace z 19. prosince, po níž následovalo zatýkání prakticky všech hlavních osobností běloruské opozice. Autoři článku tvrdí, že běloruský disent konzultoval svůj postup se "západními analytickými centry", a po schválení postupu inkasoval finanční prostředky potřebné k opozičním aktivitám. Jejich vyústěním měl být státní převrat.   Kritiku německé a polské diplomacie obsahoval i čtvrteční dramatický projev samotného Lukašenka. Prezident označil Berlín a Varšavu za hlavní sponzory běloruské opozice, jejíž aktivisty označil za "odštěpence a podvodníky". Německo a Polsko se podle prezidenta pokusily svrhnout běloruské ústavní zřízení a rozpracovaly za tímto účelem podrobné akční plány.   Ministerstva zahraničí Polska i Německa označila Lukašenkovy vývody za absurdní. Podle minských médií má být dnes velvyslanec Běloruska v Berlíně povolán na německé ministerstvo zahraničí, aby Lukašenkovy útoky vysvětlil.   Propagandistickou kampaní proti opozici a jejím údajným zahraničním sponzorům chce podle ruských médií Minsk odpovědět na čtvrteční rezoluci Evropského parlamentu, která vyzvala k tvrdým protiběloruským sankcím a k opakování prezidentských voleb. Proti textu rezoluce dnes protestovalo i běloruské ministerstvo zahraničí, které její obsah označilo za nepodložený. "Rezoluce odporuje zájmům konstruktivního dialogu mezi Běloruskem a Evropskou unií," uvedlo ministerstvo.   Inaugurace prezidenta Lukašenka, která podle moskevského rozhlasu proběhne "v nejlepších sovětských tradicích" včetně slavnostního průjezdu prezidentské kolony městem, začne ve 12:00 SEČ.   jas mik  