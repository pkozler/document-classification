 Markit: Podmínky v českém průmyslu se zlepšily nejvíce za 3 roky  Praha 3. ledna (ČTK) - Podmínky v tuzemském výrobním sektoru se podle Indexu nákupních manažerů (PMI) v prosinci výrazně zlepšily. Index stoupl v prosinci na 58,4 bodu z listopadových 57,3 bodu, což bylo největší celkové zlepšení provozních podmínek od srpna 2007. Oznámila to dnes společnost Markit Economics, která údaje zpracovala pro banku HSBC. Úroveň 50 bodů je v indexu předělem mezi růstem a poklesem aktivity.   Index, který sleduje kromě výroby a nových objednávek zaměstnanost, termíny dodávek od dodavatelů a zásoby na skladě, se drží nad 50 body od předloňského listopadu. Předtím byl 16 měsíců za sebou pod touto hranicí.   K růstu indexu nejvíce přispěly nové zakázky. Jejich objem stoupl nejrychleji za tři měsíce, a toto tempo zůstalo vysoko nad dlouhodobým průměrem průzkumu. Nové exportní zakázky rovněž rostly nejsilněji od září. Vyšší objem zakázek přispěl v prosinci k rozšíření výroby. "Ta celých sedmnáct měsíců stoupá a její aktuální tempo patří k nejrychlejším za téměř deset let průzkumu," uvedla společnost Markit.   V prosinci se ale rovněž rekordně prodloužily dodavatelské dodací lhůty. Příčinou byl nedostatek surovin a nedostatečná kapacita dodavatelů v okamžiku, kdy objem objednaného zboží dále výrazně rostl.   Výrobní PMI pro Českou republiku od HSBC je založen na údajích získaných z měsíčních dotazníků od nákupních manažerů zhruba 250 průmyslových podniků.   Markit je společnost, která poskytuje finanční informační služby. Má přes 1400 zaměstnanců. Jejich služeb využívá více než 1500 finančních institucí.   sos vju  