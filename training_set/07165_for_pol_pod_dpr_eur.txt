 Výbor opět neprojednal smlouvu s Kanadou o letectví; kvůli vízům  Praha 19. ledna (ČTK) - Sněmovní zahraniční výbor dnes opět neprojednal dohodu o letecké dopravě mezi státy Evropské unie a Kanadou. Stejně se zachoval už loni v listopadu. Členové výboru se netají tím, že důvodem je vízová povinnost pro Čechy cestující do severoamerické země. K tomu, aby dohoda mohla platit, je souhlas Česka nezbytný.   Zatímco v listopadu výbor projednání dohody jen odložil, dnes podle předsedy Davida Vodrážky (ODS) rozhodl o tom, že se na jeho jednání v blízké budoucnosti vůbec neobjeví. "V tuto chvíli nevidím smysl dohodu projednávat. Chápu ji v celém kontextu našich vztahů s Kanadou a zde jakýkoliv posun k lepšímu bohužel nevidím," uvedl Vodrážka.   Při cestách do Kanady potřebují Češi víza od předloňského července, kdy Ottawa vízovou povinnost jednostranně obnovila. Praha to ostře kritizovala a jako protiopatření zavedla víza pro kanadské diplomaty. Českým politikům se zatím nedaří přimět Kanadu ke zrušení povinnosti.   Dohoda o letecké přepravě je podle důvodové zprávy průkopnickým krokem. Odstraňuje všechna omezení týkající se linek, cen, kapacit nebo pozemního odbavování. Bez dalších jednání se bude moci zcela otevřít letecký prostor mezi Kanadou a EU. Tato smlouva není podle Vodrážky jedinou dohodou s Kanadou, která by měla být v dohlednu ratifikována. "Velmi se obáváme, že i tyto dokumenty může potkat podobný osud," dodal šéf výboru.   Proti zavedení víz, které Kanada zdůvodnila vysokým počtem českých žadatelů o azyl, se postavila i Evropská unie. Sice také hrozila možnými protiopatřeními vůči kanadským diplomatům, Evropská komise ale nic takového nenavrhla. Žadateli o azyl byli hlavně čeští Romové.   Koncem ledna přijedou do Česka kanadští experti na imigraci, kteří mají zjistit, jak české úřady chrání menšiny a pomáhají jim v integraci. Případná úprava vízové politiky možná připadá v úvahu, až Kanada zavede nový azylový systém, což by mělo být na konci roku 2011.   mbc rot    