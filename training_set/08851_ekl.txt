 Po USA a Švédsku zaznamenán úhyn ptáků i v Kanadě  Quebec (Kanada) 8. ledna (ČTK) - Záhadný úhyn ptáků, kteří doslova padají z nebe, byl po nedávných případech v USA a ve Švédsku zaznamenán i v Kanadě. V obci Saint-Augustin-de-Desmaures západně od Quebeku místní občan nalezl na svém pozemku za poslední tři týdny na 80 mrtvých holubů, informoval dnes kanadský internetový list National Post.   Úřad v Quebeku pečující o divokou přírodu zaslal několik vzorků uhynulých ptáků do specializované laboratoře, ale pitva nepřinesla žádný jednoznačný závěr. "Je to něco neobvyklého a bereme to velmi vážně. Zároveň si ale nemyslíme, že by byl nějaký důvod ke znepokojení," prohlásil mluvčí ministerstva pro přírodní zdroje Nicolas Begin.   Podle jeho slov nic nenasvědčuje tomu, že by existovala nějaká souvislost mezi případy uhynulých holubů poblíž Quebeku a masovým úhynem několika tisíc kosů v městečku Beebe ve státě Arkansas, k němuž došlo během silvestrovské noci. Druhý záhadný úhyn ptáků byl zaznamenán ve státě Louisiana, kde bylo nalezeno 450 mrtvých opeřenců.   Podobný případ byl zaregistrován ve Švédsku, kde bylo tento týden ve sněhu nalezeno asi 100 mrtvých ptáků.   Záhadné úhyny ptáků, které odstartovaly o silvestrovské noci v malém americké městečku, nedávají spát ornitologům a jsou vítaným soustem pro tiskoviny všeho druhu. Nejpravděpodobnějším vysvětlením "nejzáhadnějšího" amerického případu se zdá být domněnka arkansaské ornitoložky Karen Woweové, že příčinou úhynu ptáků mohl být novoroční ohňostroj.   jf ank  