 Olomoucký bohemista žádá děkana, aby uznal protiprávnost odvolání  Olomouc 27. ledna (ČTK) - Odvolaný vedoucí katedry bohemistiky Filozofické fakulty Univerzity Palackého v Olomouci Lubomír Machala žádá po děkanovi Jiřím Lachovi, aby uznal protiprávnost odvolání. V opačném případě je připraven bránit svá práva u soudu. Lach se k návrhu nechtěl vyjádřit, nejprve hodlá vyčkat na stanovisko právníků, řekl dnes ČTK.   Lach odvolal dlouholetého šéfa katedry v lednu údajně z důvodu vážného manažerského selhání. To ale Machala odmítá a obrátil se na právníky. "Nabízím děkanovi smírné řešení. Základem je, že uzná protiprávnost a věcnou neopodstatněnost mého odvolání. Já naopak nebudu trvat na postu vedoucího katedry, pod tímto vedením o to nemám zájem," řekl.   Odvolání Machaly vyhrotilo napjatou situaci na fakultě. Ta letos musí vystačit s méně penězi, nové vedení katedry proto před časem představilo svoji představu řešení situace. Katedry, které mají ekonomické potíže nebo problémy s uznáním svých oborů u akreditační komise, si podle děkana mají udělat pořádek v hospodaření a důsledně kontrolovat, jak kvalitní práci jejich členové odvádějí. Jinak by se musely katedry sloučit a propouštět.   "Dal jsem prostor vedoucím kateder, aby kritickou situaci řešili s tím, že pokud to bude fungovat, k reorganizaci nebudeme muset přikročit. V případě pana profesora Machaly jsem si ovšem jistý, že by to nefungovalo," uvedl dříve Lach. Podle Machaly ale děkan o jeho návrh řešení vůbec nestál a rovnou přistoupil k jeho odvolání. "Jádro problému spočívá právě ve zvolené metodice rozdělování peněz pro jednotlivé katedry, který je podle mě špatný. Spor s panem děkanem podle mne nebyl ani manažerský, ani mezigenerační, ale spíše osobní," soudí Machala.   Návrh děkana na řešení finanční situace má své příznivce i odpůrce. Podle vedoucí katedry germanistiky Ingeborg Fialové není Lach schopen správně nastavit způsob dělení financí.   Vedení katedry bohemistiky z části převzal sám děkan. Podle jeho informací bude v únoru na místo vypsáno výběrové řízení.   srd mol  