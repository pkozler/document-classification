 Boeing posunul termín dodávek 787 z prvního na třetí čtvrtletí  Chicago 18. ledna (ČTK) - Boeing opět posunul termín dodávek modelu 787 Dreamliner odběratelům. Podnik dnes uvedl, že stroje předá nejdříve v červenci tohoto roku. Naposledy Boeing uváděl, že dodávky začnou příští měsíc, tedy téměř s tříletým zpožděním proti původním plánům.   Vznícení elektroinstalace v jednom z letadel loni v listopadu zastavilo testovací lety, a další odklad dodávek se proto očekával. Boeing dnes uvedl, že začne dodávat letadla 787 během třetího čtvrtletí, tedy mezi červencem a zářím. Nový termín podle firmy zahrnuje rezervu pro případ, že by se pokazilo ještě něco.   Boeing postupně obnovil zkušební lety v prosinci poté, co našel prozatímní softwarové řešení. Problém se objevil 9. listopadu a stroj musel nouzově přistát na letišti v texaském Laredu.   Podnik dodal, že více informací o své finanční situaci a dodávkách strojů přinese 26. ledna se čtvrtletními výsledky. Uvedl také, že posunutý termín dodávek nebude mít finanční dopad na výsledky hospodaření za minulý rok. Akcie Boeingu vzrostly o dvě procenta na 71,40 dolaru, napsala agentura AP.   Dreamliner musel nouzově přistát při listopadovém testovacím letu, když se jeho kabina náhle naplnila kouřem. Při nečekané události nebyl nikdo zraněn. Na palubě bylo 42 lidí, všichni letoun v pořádku opustili po nouzových skluzavkách.   S problémy se Boeing 787 potýkal i v minulosti. Loni v září se například při testovacím letu objevil vážný problém u jednoho z motorů od firmy Rolls-Royce.   Model 787 Dreamliner je prvním komerčním letadlem na světě z uhlíkatých vláken namísto hliníku. Je tak výrazně lehčí a odolnější než nynější letadla, a díky tomu má mít i nižší spotřebu paliva a levnější údržbu. Letoun 787 je prvním novým projektem Boeingu od roku 1995, kdy začal létat model 777.   pok jw  