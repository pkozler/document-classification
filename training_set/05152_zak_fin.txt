 Policie obvinila čtyři představitele Business Angels Investment  V 1., 7. - 10. odst. jsme doplnili další informace.   --------------------    Praha 5. května (ČTK) - Protikorupční policie obvinila čtyři představitele firmy Business Angels Investment (BAI). Společnost klientům nabízela zhodnocení jejich vkladů, obvinění však podle policie způsobili škodu téměř 90 milionů korun. Část klientů díky nim přišla o celoživotní úspory, informoval dnes ČTK mluvčí Útvaru pro odhalování korupce a finanční kriminality (ÚOKFK) Roman Skřepek. Na podezřelé aktivity BAI v minulosti opakovaně upozornila Česká národní banka (ČNB).   Dva muži čelí obvinění z podvodu, další dva pak z porušování povinnosti při správě cizího majetku. V případě pravomocného odsouzení jim hrozí pět až deset let vězení.   "Dva z nich jako odpovědní zástupci BAI v době od března 2007 do září 2009 měli porušit povinnosti stanovené obchodním zákoníkem a stanovy společnosti BAI, zejména pak povinnost řádně vykonávat svoji funkci včetně řádné správy majetku BAI, který byl tvořen především půjčkami klientů BAI," uvedl Skřepek.   Policie podle něho přišla na to, že dvojice řádně nekontrolovala a neřídila další lidi působící ve prospěch BAI, nestarala se o řádné vedení účetnictví a řádné nakládání s půjčenými finančními prostředky. Díky tomu údajně mohli další dva obvinění vybrat finanční prostředky od poškozených a protiprávně s nimi nakládat. Tím podle policie způsobili společnosti, respektive jejím klientům, škodu v celkové výši 87 milionů korun.   "Po celou dobu páchání protiprávního jednání měli obvinění zastírat svoji činnost údajným řádným provozem BAI, kdy rozdělovali jednotlivým zaměstnancům společnosti nebo členům statutárních orgánů úkoly - jak jednat s klienty, co říkat klientům, jak vybírat finanční prostředky z účtů, jak nakládat s finančními prostředky. Přitom vytvářeli dojem, že chtějí nějaký projekt skutečně realizovat, fakticky však nepřikročili k realizaci žádného projektu, i když to bylo klientům tvrzeno," sdělil Skřepek.   K tomu podle něho využívali i inzerci v denících a na internetu. Klientům prý slibovali takové úrokové sazby, které výrazně převyšovaly nabídky v bankovní sféře. "Část klientů, z nichž velký podíl tvořili senioři, tak přišla o celoživotní úspory, které v jednotlivých případech dosahovaly stovky tisíc korun," doplnil mluvčí ÚOKFK.   Rozhořčené komentáře lidí k činnosti firmy lze nalézt na internetu. "Společnost nás brilantně obrala o peníze. Business Angels Investment a.s. = Podvod," uvedl například jeden z přispěvatelů na  fóru  Centrálního registru dlužníků. "Jsou to zloději, pozor na ně v jiných firmách. Půjčil jsem 100.000 a nemám nic," napsal další.   Podle dřívějších informací BAI na svém webu uváděla, že neinvestuje na burze do akcií, tak jako fondy nebo jiní finanční prostředníci, nýbrž je přímým investorem konkrétních projektů. Tím prý měla nad investovanými penězi plnou kontrolu a nebyla vystavena riziku kolísání cen na akciových trzích.   Deník Mladá fronta dnes (MfD) loni v říjnu napsal, že BAI nabízela lidem šanci zbohatnout na investicích do zelené výroby energie nebo do produkce krevních vaků v Bulharsku.   "Firma lákala z klientů peníze na utopické ekologické projekty, například na 'ekologický způsob spalování použitých pneumatik', na nějž měla údajně patent. Žádný evropský patent na podobný proces však tehdy neexistoval - ani teď není znám - a metoda byla českými vědci hodnocena s vysokou skepsí," uvedl zase loni v červenci týdeník Euro. Firma podle MfD oficiálně skončila loni v létě.   har mal  