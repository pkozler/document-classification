 Audit podle Hegera korupci při nákupu pro centra neprokázal  --------------------    Ke zpravodajství: AUDIO   Doplnili jsme informace o kritizovaném nákupu liberecké nemocnice a reakci krajského zařízení ve 3. a 4. odstavci   --------------------    Praha 4. května (ČTK) - Audit nákupů pro národní síť traumacenter a onkocenter podle ministra zdravotnictví Leoše Hegera (TOP 09) korupci neprokázal. Pro 24 projektů bylo v letech 2008 a 2009 rozděleno přes 1,9 miliardy korun. Ministr dnes novinářům řekl, že nechal provést audit zakázek integrovaných operačních programů EU a o předražení by se dalo mluvit, pokud by zakázka překročila obvyklou cenu o deset procent.   "Nemocnice se podle zjištění auditu pohybovaly v pásmu plus tři procenta, pouze v jednom případě byla zakázka překročena o deset procent, šlo o nemocnici Liberec, kde se provádí další analýza," uvedl ministr. V Krajské nemocnici Liberec už policie prověřuje i údajně o čtvrtinu předražený nákup přístrojů pro tamní kardiocentrum za 60 milionů korun.   Nákup přístrojů pro traumacentrum a okocentrum liberecké nemocnice stál téměř 170 milionů korun, z evropských a státních fondů na ně podle informací ČTK získala tehdy nemocnice 162 milionů. Nemocnice mimo jiné koupila novou magnetickou rezonanci, speciální ultrazvuk nebo rentgen s trojrozměrným zobrazením. Díky nové technice mohla celá nemocnice přejít na takzvaný bezfilmový provoz. Všechny diagnostické výstupy od té doby pořizuje a archivuje v digitální podobě.   "Zatím jsme nedostali závěrečnou zprávu z auditu, takže je těžké se k něčemu vyjadřovat," řekl dnes ČTK mluvčí nemocnice Lukáš Gibiec. Nemocnice má navíc od letošního března zcela nové vedení a nikdo z managementu v letech 2008 až 2009 ve vedení nemocnice nepůsobil. "Těžko tak dnes s odstupem několika let můžeme ty ceny posuzovat," dodal Gibiec. Dodal, že nemocnice počká, na závěrečnou zprávu. Stejně zatím čeká i na výsledky vyšetřování ve věci údajně předraženého nákupu pro kardiocentrum.   Heger připomněl, že obecně se mluví o obrovské korupci ve zdravotnictví a nákupech předražených o 30 procent, výsledky auditu ale ukázaly pravý opak. "Nejsou stoprocentně ideální, ale předražení, které jsme v některých případech konstatovali, je minimální," zdůraznil.   Nerad se prý chlubí cizím peřím, ale musí uznat, že ředitelé nemocnic i předchozí ministři si vedli dobře. "Kdybych byl majitelem bulvárního tisku, dal bych titulky: ředitelé fakultních nemocnic nejsou zdaleka tak zkorumpovaní, jak si myslí lékařské odbory a lékařská komora," řekl.   Ministerstvo vyhlásilo první výzvu na projekty pro specializovaná onko a traumacentra v květnu 2008. Bylo podáno 34 žádostí za celkem 2,7 miliardy. Výběrová komise doporučila 24 projektů za 1,946 miliardy. Zadávací a výběrová řízení se konala v průběhu roku 2009.   Audit následně odhalil dvě menší pochybení - pražská Fakultní nemocnice Královské Vinohrady a Krajská nemocnice Jihlava nedodržely lhůtu pro podání nabídek, stanovenou na 14 dní. Další zjištěné nedostatky byly pouze administrativního charakteru a bez vlivu na výběr dodavatele, řekl Zeno Veselík z KPMG ČR Audit, s.r.o. Všechny rozpočty byly podle něj dodrženy.   Auditoři hodnotili 300 položek, šlo o jednotlivé kusy techniky. "Z nich 210 přístrojů bylo nakoupeno za ceny obvyklé v místě a čase. U 66 byly ceny vyšší a u 22 naopak nižší. Překročení bylo v průměru o 3,33 procenta," upřesnil Veselík. Podobné audity by podle doporučení auditorů měly udělat ve svých zařízeních také kraje.     Naďa Myslivcová ivc jpt  