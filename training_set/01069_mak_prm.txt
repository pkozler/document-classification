 Růst polského průmyslu v dubnu zpomalil na 6,6 procenta  Varšava 20. května (ČTK) - Meziroční tempo růstu polské průmyslové výroby v dubnu mírně zpomalilo na 6,6 procenta. Oznámil to dnes polský statistický úřad. Analytici podle průzkumu agentury Reuters předpokládali, že tempo růstu zůstane na březnových sedmi procentech.   V meziměsíčním srovnání se výroba propadla o 9,4 procenta. Po sezonním očištění však vykázala meziměsíční nárůst o 1,4 procenta. "Mírné zpomalení průmyslové produkce není velkým překvapením vzhledem ke kalendářním efektům," uvedl analytik Tomasz Kaczor ze společnosti BGK. "Tato čísla potvrzují, že v průmyslovém sektoru se neděje nic špatného," dodal.   Polsko je jediným členem Evropské unie, kterému se během hospodářské a finanční krize podařilo vyhnout ekonomické recesi. Růst polského hrubého domácího produktu v loňském roce zrychlil na 3,8 procenta z předloňských 1,7 procenta.   pmh dvd  