 Ve Vojtanově se zřítila střecha skladu s umělým hnojivem  --------------------    Ke zpravodajství: FOTO/aktuality   Zprávu jsme doplnili ve 3. odstavci o informaci chebské radnice.   --------------------    Vojtanov (Chebsko) 7. ledna (ČTK) - Ve Vojtanově na Chebsku dnes ráno spadla střecha haly sloužící k uskladnění umělého hnojiva s ledkem amonným. Patrně nevydržela váhu sněhu, která se ještě znásobila po noční oblevě a dešti. Při nehodě nebyl nikdo zraněn, informoval ČTK mluvčí krajských hasičů Martin Kasal.   Hasiči místo zajistili a prohledali, aby zjistili, zda nebyli v hale lidé. Objekt o rozměrech 18 x 50 metrů bude zajištěn do doby, než situaci prověří pracovníci odboru životního prostředí z chebské radnice, uvedl Kasal. "Musí nám říci, jestli hnojivo v hale představuje riziko pro životní prostředí," poznamenal mluvčí.   Mluvčí chebské radnice Martina Kuželová uvedla, že pracovníci příslušného odboru prohlédli poškozený sklad a životní prostředí únikem látek ohroženo není. Poznamenala, že uskladněná hnojiva si vlastník objektu převeze do náhradních prostor v chebských Dolních Dvorech.   vlm jpt  