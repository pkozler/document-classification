 Americké akcie ve čtvrtek uzavřely na dalším 29měsíčním maximu  New York 28. ledna (ČTK) - Americké akcie ve čtvrtek podruhé za sebou uzavřely na 29měsíčním maximu díky příznivým firemním výsledkům. Vzhůru zamířily například technologické společnosti Microsoft, Netflix a Qualcomm, napsala agentura Reuters.   Nejsledovanější Dow Jonesův index se zvýšil o 0,04 procenta na 11.989,83 bodu. Širší index Standard &amp; Poor's 500 vzrostl o 0,22 procenta na 1299,54 bodu a index technologického trhu Nasdaq Composite stoupl o 0,58 procenta na 2755,28 bodu.   Výrobce čipů Qualcomm posílil téměř o šest procent poté, co zlepšil čtvrtletní i celoroční výhled. Telekomunikační společnost AT&amp;T nicméně oslabila o více než dvě procenta, protože její čtvrtletní výsledky zaostaly za očekáváním analytiků. Výrobce spotřebního zboží Procter &amp; Gamble se kvůli neuspokojivým výsledkům propadl téměř o tři procenta.   Na devizovém trhu se euro vyšplhalo na nové dvouměsíční maximum vůči dolaru díky poklesu obav ohledně dluhové krize v eurozóně. Japonský jen oslaboval poté, co mezinárodní ratingová agentura Standard &amp; Poor's zhoršila hlavní rating Japonska.   V závěru čtvrtečního obchodování v New Yorku jednotná evropská měna vůči dolaru posílila o 0,3 procenta na 1,3732 USD. Předtím se dostala až na 1,3760 USD, nejvýše od 22. listopadu. Vůči jenu euro stouplo na dvouměsíční maximum 114,02 JPY. Dolar vůči jenu posílil o 0,7 procenta na 82,86 JPY.   pmh mha  