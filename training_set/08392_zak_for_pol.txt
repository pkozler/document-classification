 Giffordsová byla propuštěna z jednotky intenzivní péče  Houston 27. ledna (ČTK) - Americká kongresmanka Gabrielle Giffordsová, kterou 8. ledna v Arizoně střelil do hlavy atentátník, byla ve středu poprvé od útoku propuštěna z jednotky intenzivní péče a převezena do rehabilitačního centra. Giffordsová se podle lékařů, které dnes cituje agentura AP, uzdravuje "rychlostí blesku".   S rehabilitací začala Giffordsová jen pár hodin poté, co byla za asistence policie a vrtulníků převezena do houstonské nemocnice Memorial Hermann. Celková terapie může podle doktorů trvat několik měsíců.   Propuštění z jednotky intenzivní péče bylo umožněno tím, že se v mozku Giffordsové přestal hromadit nadbytečný mozkomíšní mok. Pokud by mok nebyl odsáván, mohl by tlačit na mozek a způsobit jeho otok.   Giffordsová již sama dýchá a normálně polyká, takže již nebude potřebovat vyživovací trubici, řekl neurochirurg Imoigele Aisiku. Kromě těchto informací a obecného optimismu ohledně uzdravení však lékaři na přání rodiny nic bližšího o stavu kongresmanky neuvedli.   Není jasné, zda Giffordsová dokáže sedět či stát. Dříve doktoři mluvili o tom, že má Giffordsová problém hýbat s pravou polovinou těla. Ve středu tento problém označili za pouhou slabost, která se zlepšuje, stejně jako schopnost mluvit. K mluvení jí má pomoci i hlasová chlopeň, kterou jí lékaři nasadí na umělou dýchací trubici zavedenou do krku.   Co se mentálního stavu týče, Giffordsová prý komunikuje s rodinou a personálem nemocnice a je v bdělém stavu, uvedl Aisiku.   Do Houstonu ve státě Texas byla Giffordsová převezena v pátek z arizonského Tucsonu, kde byla 8. ledna postřelena na setkání s voliči.   Pachatel Jared Lee Loughner (22), který při střelbě zabil šest lidí a 13 jich zranil, před soudem prohlásil, že se necítí vinen. List The Washington Post přišel ve středu s informací, že Loughner si ve dnech před útokem vyhledával na internetu informace o smrtících injekcích, samovazbě a politických atentátech.   Pokud by se to potvrdilo, mohla by tato zjištění promluvit do právní debaty o Loughnerově příčetnosti a schopnosti rozlišovat dobré od zlého. Pokud by byl uznán příčetným, hrozil by Loughnerovi trest smrti.   jzk str šeb  