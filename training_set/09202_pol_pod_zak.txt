 HN: Audit MV odhalil pochybení v zakázkách na mediální prezentaci  Praha 17. ledna (ČTK) - Forenzní audit, který vloni v říjnu zadalo nové vedení ministerstva vnitra, odhalil pochybení v zakázkách na mediální služby k projektu modernizace policejních služeben. Auditoři podle Hospodářských novin (HN) zjistili, že zakázka byla rozdělena na tři menší. Ministerstvo tak nemuselo vypisovat standardní veřejnou soutěž.   HN už před několika dny informovaly o zakázce na praní uniforem za 54 milionů korun, kterou v roce 2008 od ministerstva vnitra získala společnost Dočista bez výběrového řízení. Firma, která patřila známému tehdejšího ministra vnitra Ivana Langera (ODS), si navíc od ministerstva za 5000 korun měsíčně pronajala areál kolínské prádelny. Podle znalců měl však nájem činit aspoň 210.000 korun.   Tentokrát audit zjistil nesrovnalosti v tzv. projektu P1000, při němž se modernizovaly služebny v celé zemi. Mediální služby měla k projektu zajišťovat společnost EMC. První zakázku za 1,94 milionu korun získala v roce 2007, další dvě ve zhruba stejné hodnotě pak v následujících dvou letech. "Tři na sebe navazující zakázky vykazují známky místní, věcné i časové souvislosti a lze se domnívat, že jde o obcházení zákonných limitů stanovujících typ veřejné zakázky," uvedli auditoři ve zprávě, kterou mají HN k dispozici.   Policie nakonec smlouvy sama vypověděla.   jhr  