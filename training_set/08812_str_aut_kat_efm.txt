 Výroba Toyoty v květnu klesla o polovinu, Nissan produkci zvýšil  Tokio 28. června (ČTK) - Výroba japonských automobilek Toyota Motor a Honda Motor v květnu kvůli přetrvávajícím důsledkům březnového zemětřesení meziročně klesla zhruba o polovinu. Jejich další domácí konkurent Nissan Motor však výrobu zvýšil téměř o pětinu. Informovaly o tom dnes agentury AP a Reuters.   Největší japonská i světová automobilka Toyota oznámila, že její celosvětová výroba se v květnu meziročně snížila o 49,3 procenta na 287.811 vozů. Honda vykázala pokles o 50,6 procenta na 103.106 vozů. Nissan však výrobu zvýšil o 19,3 procenta na 368.914 vozů díky silnému prodeji ve Spojených státech, Evropě a Číně.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Automobilky nyní výrobu postupně obnovují.   Podle některých analytiků by Toyotu letos mohli kvůli výrobním problémům připravit o vedoucí pozici v odvětví konkurenti General Motors a Volkswagen. Toyota tento měsíc předpověděla, že její čistý zisk se v tomto finančním roce v důsledku březnového zemětřesení v Japonsku sníží o 31 procent na 280 miliard jenů (necelých 60 miliard Kč). Firma počítá rovněž s mírným poklesem prodeje na 7,24 milionu vozů.   Ratingová agentura Moody's Investors Service dnes snížila úvěrový rating Toyoty o jeden stupeň na úroveň Aa3. Důvodem jsou obavy z negativních dopadů zvýšené konkurence, silné japonské měny a vysokých nákladů na suroviny na zisk společnosti v příštím finančním roce.   pmh dvd    