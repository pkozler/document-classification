 V Brně-Žebětíně vyroste do konce roku nová základní škola  Brno 24. ledna (ČTK) - V Brně-Žebětíně vyroste do konce roku nová základní škola. Stát bude přes 200 milionů korun. Žebětín školu nutně potřebuje. V současné době se děti učí na třech místech. Novinářům to dnes řekl místostarosta městské části Václav Kříž (KDU-ČSL).   Kromě školy bude součástí investice i výstavba moderní víceúčelové tělocvičny. Z připravované investice 220 milionů korun bude jen tělocvična podle Kříže stát 156 milionů.   Se stavbou Základní školy Otevřená se podle Kříže začne v nejbližších týdnech. Žebětín staví školu pro první až pátou třídu, starší děti už dnes dojíždí autobusem do několik kilometrů vzdálených sídlištích základních škol.   Základní škola pro první stupeň dnes v Žebětíně působí ve třech budovách. Čtyři třídy sídlí na Křivánkově náměstí, tři třídy v Kohoutovické ulici a další třídu v katolickém domě, kam zároveň děti chodí do tělocvičny. Další budovu tvoří místo s jídelnou. Podle Kříže musí děti mezi jednotlivými místy přecházet, což je neúnosné.   O výstavbu nové školní budovy Žebětín usiluje dlouhodobě od 90. let minulého století. Pozemky se vykupovaly pro stavbu už před druhou světovou válkou. Na školu byla mezi místními sbírka.   vrn mol  