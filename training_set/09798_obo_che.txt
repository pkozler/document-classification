 MPO: ČOI zpřísní kontroly prodeje pohonných hmot  Praha 10. ledna (ČTK) - Česká obchodní inspekce (ČOI) letos zpřísní kontroly prodeje pohonných hmot a motoristé by se zároveň měli dozvědět jména čerpacích stanic, u kterých inspektoři zjistili nekvalitní benzin či naftu. Podrobnosti ministerstvo průmyslu a obchodu zveřejní v úterý na tiskové konferenci.   "MPO a ČOI společně připravily nová pravidla pro kontrolu kvality paliva prodávaného u čerpacích stanic. Motoristé i prodejci pohonných hmot díky nim získají lepší ochranu před nepoctivými obchodníky s nekvalitním palivem," uvedlo MPO v pozvánce na úterní tiskovou konferenci.   Kromě zveřejňování výsledků kontrol jsou připravena jejich nová pravidla. MPO uvedlo, že nový systém má umožnit okamžitou ochranu spotřebitelů před natankováním nekvalitního paliva.   Se zveřejňováním jmen čerpacích stanic, u nichž ČOI narazila na nekvalitní pohonné hmoty, počítá novela zákona, kterou loni v prosinci schválila vláda. ČOI dosud tvrdila, že jména nekvalitních stanic nemůže zveřejňovat, neboť k tomu nemá oporu v legislativě. Za nezveřejňování čerpacích stanic se špatným benzinem a naftou ČOI dlouhodobě kritizují nevládní organizace.   V pohonných hmotách, které kontrolovala ČOI, stoupl loni v listopadu podíl nekvalitních vzorků na 5,9 procenta z říjnových 5,6 procenta. Za celý rok 2009 ČOI odhalila nedostatky u pěti procent ze všech kontrolovaných vzorků pohonných hmot.   beh jw  