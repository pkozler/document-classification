 Heger předá zástupcům lékařů návrhy, jak získat peníze na platy  --------------------    Ke zpravodajství: AUDIO; FOTO/aktuality   Opravili jsme v 1. odstavci chybné "dva miliony" na správné "dvě miliardy".   --------------------    Praha 28. ledna (ČTK) - Ministr zdravotnictví Leoš Heger (TOP 09) předá dnes zástupcům nespokojených lékařů návrhy, jak získat peníze na zvýšení jejich platů a odvrátit masový odchod. Heger obsah návrhů nechtěl zveřejnit, než ho sdělí šéfům lékařských odborů a lékařské komory Martinu Engelovi a Milanu Kubkovi. Podle serveru iDnes.cz nabídne Heger lékařům na vyšší platy zhruba dvě miliardy korun.   Lékaři požadují na zvýšení platů miliardy tři. Zda návrh lékaře uspokojí a výpovědi stáhnou, se ministr dozví až 1. února, kdy se v Praze sejdou předsedové nemocničních odborů z celé republiky.   Koalice dala Hegerovi mandát, aby se zdravotníky vyjednal smír. Ve výpovědi je 3800 z 20.000 nemocničních lékařů, další stovky vypovídají dohody, které umožňovaly sloužit přesčasy. Nejohroženější se zdá být péče o novorozence, problém by mohl být se zajištěním porodů, ale i většiny operací, protože mezi lékaři ve výpovědi je řada anesteziologů, bez nichž nelze operovat. Ohroženým oborem je také neurologie.   Ministr dohodl se zdravotními pojišťovnami plán, jak by nemocnice mohly získat peníze na zvýšení platů - chce zrušit 10.000 akutních lůžek. Rušení začne letos a bude pokračovat příští rok. Úspora ze zrušení 15 procent akutních lůžek by se měla pohybovat kolem pěti miliard korun.   nam pba  