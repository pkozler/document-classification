 Banky v USA loni zabavily přes milion nemovitostí  New York 13. ledna (ČTK) - Banky ve Spojených státech loni zabavily více než milion nemovitostí, jejichž majitelé nespláceli hypotéku. Oznámila to dnes organizace RealtyTrac. Letošek ale zřejmě bude ještě horší, protože situace na trhu práce se v USA nelepší a v prodlení se splátkami alespoň dva měsíce je zhruba pět milionů lidí. Pokud se pesimistický scénář naplní, banky letos zabaví nejvíce nemovitostí od začátku realitní krize v roce 2006.   "Rok 2011 bude rokem kulminace," upozornil viceprezident RealtyTrac Rick Sharga. Ve Spojených státech je běžné, že si lidé berou hypotéku na podstatnou část ceny nemovitosti, v některých případech i na celou částku. Pokud se ovšem sníží hodnota jejich nemovitosti, což se v USA stalo, banka je požádá, aby uhradili takovou částku, která cenový pokles vyrovná. Tedy aby poskytnutý úvěr nebyl vyšší, než je aktuální tržní cena nemovitosti. S úhradou takových splátek má ale řada lidí problém.   Oznámení o zabavení nemovitosti loni obdržela každá 45.domácnost, která má bydlení na hypotéku. Reálně je to 2,9 milionu nemovitostí, což je nový rekord. Proti roku 2009 to byl přitom růst o 1,67 procenta.   Jen za prosinec ale dostalo oznámení pouze 257.747 domácností, což je nejnižší měsíční údaj za dva a půl roku. Proti listopadu je to pokles o 1,8 procenta a proti stejnému měsíci předchozího roku dokonce o 26,3 procenta. Tempo zabavování nemovitostí se ale v posledních dvou měsících loňského roku snižovalo hlavně proto, že úřady začaly vyšetřovat, jaké praktiky banky při tomto procesu používají. Existuje totiž podezření, že v některých případech banky nemovitosti zabavovaly neoprávněně.   Nejvíce nemovitostí bylo v loňském roce zabaveno v Nevadě, kde byl ale v předchozích letech i největší stavební boom. První příčka Nevadě patřila už čtvrtým rokem, a to přesto, že realitní trh tam proti předchozímu roku zaznamenal pětiprocentní útlum. Na konci roku tam počet zabavených nemovitostí dokonce stoupal, což byl i případ Arizony a Kalifornie. Druhý největší počet zabavených nemovitostí loni měla Arizona, třetí Florida.   spr mha  