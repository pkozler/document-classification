 Rafaj potvrdil pokutu sedmi drůběžářským firmám za kartel  Brno 1. června (ČTK) - Předseda Úřadu pro ochranu hospodářské soutěže Petr Rafaj potvrdil pokutu sedmi drůběžářským firmám za kartel. Firmy mají zaplatit celkem 14,237 milionu korun. O případu rozhodoval předseda ÚOHS podruhé. Poprvé pokutu vyměřil v roce 2008. Aktuální sankce je o několik desítek tisíc korun vyšší. ÚOHS nyní deklaroval úmyslné porušení zákona i u Zemědělského družstva Petřín, dříve chování firmy považoval za nedbalostní. Vyplývá to z tiskové zprávy, kterou dnes zveřejnil ÚOHS.   Podniky, které měly v době uzavření dohody na českém trhu asi šestinový podíl a ročně vyprodukovaly 50.000 kilogramů drůbežího masa, se dle úřadu v prosinci 2006 dohodly na postupu vůči odběratelům a dohodu převedly do praxe. Od odběratelů chtěly, aby dávali za kilogram masa víc než tehdejších 19 Kč a vyzvaly ostatní chovatele, aby přestali dodávat na český trh, pokud budou dostávat méně než 20 korun.   Agrodružstvo Jevišovice má za kartel zaplatit 8,25 milionu korun, Sušárna Pohořelice 3,53 milionu. Zbývajících pět firem - Agroprodukt, Zemědělské družstvo Roštýn, Zemědělské družstvo Petřín, Karlov a ZEVA Chlístovice dostaly pokuty v řádu stovek tisíc.   "Dohodou mezi sebou účastníci řízení vyloučili riziko soutěže na trhu, kdy jednotlivý soutěžitel nemá informace o zamýšleném chování svého konkurenta," uvedl předseda ÚOHS Petr Rafaj. Pro soutěž na trhu je podle něj přirozené, že firmy jsou nuceny přijímat i nevýhodné nabídky, pokud chtějí na daném trhu dále působit. "Ani přetrvávající nevýhodnost účasti v hospodářské soutěži na trhu neospravedlňuje protisoutěžní chování subjektů, které jsou v postavení vzájemných konkurentů," dodal Rafaj.   Na ÚOHS se případ vrátil na základě rozsudků Nejvyššího správního soudu a Krajského soudu v Brně. Soudy tvrdily, že producenti drůbeže kartel skutečně uzavřeli, ne všichni jej ale také plnili. Pochybnosti soudu se týkaly Zemědělského družstva Petřín.   ÚOHS nyní nově konstatuje, že ZD Petřín se sice neúčastnilo jednání s Kosteleckými uzeninami o odbytu masa, avšak tento dílčí nezávislý postup z něj nemůže sejmout odpovědnost za "koluzivní jednání spočívající v uzavření protisoutěžní dohody". Proto firmě ÚOHS navýšil pokutu z původních 590.000 korun na 619.000.   vrn jpt    