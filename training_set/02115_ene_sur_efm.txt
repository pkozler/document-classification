 Severočeské doly letos víc těží a vydělaly o 10 pct. víc  Chomutov 10. května (ČTK) - O víc než deset procent vzrostl v prvním čtvrtletí provozní zisk Severočeských dolů (SD). Pomáhá jim především rostoucí poptávka po hnědém uhlí ze strany elektráren, která meziročně zvedla těžbu zhruba o 20,5 procenta, informoval dnes ředitel strategie SD Vladimír Budinský. Za první kvartál vydělaly SD 950 milionů korun při tržbách okolo 2,68 miliardy. SD patří do skupiny ČEZ, která je jejich hlavním odběratelem.   Výrazně větší zájem o uhlí je podle Budinského způsobený oživením ekonomiky. Za první tři měsíce vytěžily SD 6,54 milionů tun hnědého uhlí, což je meziročně zhruba o 1,11 milionu tun víc. "Za tímto vývojem stojí i vyšší poptávka po energetickém uhlí mimo Skupinu ČEZ. Prodej externím zákazníkům meziročně vzrostl o 22,1 procenta," uvedl Budinský.   I při vyšších tržbách SD stále pomalu snižuje počty zaměstnanců, jichž je nyní 3460, meziročně o sedm méně.   jtb jpt  