 Na hranici severu a jihu Súdánu zabito 10 civilistů, 18 zraněných  Džuba (jižní Súdán) 11. ledna (ČTK) - Deset lidí bylo zabito a 18 utrpělo zranění při útoku ozbrojených arabských nomádů na konvoj z jižního Súdánu, který se odehrál v pondělí na hranici mezi súdánským severem a jihem. Agentuře AFP to dnes sdělil jihosúdánský ministr vnitra.   Konvoj 30 autobusů a sedmi kamionů napadli ozbrojení členové skupiny arabských nomádů Misseriya v pondělí večer. Konvoj se podle ministra vracel do jižního Súdánu, kde dnes třetí den pokračuje referendum o jeho nezávislosti na severní části země.   Útok se odehrál na hranici mezi severosúdánskou oblastí Jižní Kurdufán a jihosúdánským regionem Severní Bahr al-Ghazál.   Kamiony byly podle ministra vydrancovány a autobusy se vrátily na sever. Útočníci podle něj byli ozbrojeni.   Referendum v jižním Súdánu je vyvrcholením mírové dohody, která v roce 2005 po více než dvou desetiletích ukončila občanskou válku mezi severem a jihem. Pokud se jih vysloví pro samostatnost, což se očekává, přijde sever o většinu zásob ropy. Ropná oblast Abyei je podle analytiků nejpravděpodobnějším místem, kde by napětí mezi oběma částmi země mohlo vyústit v násilnosti.   Střety mezi kmenem Dinků a skupinou Misseriya si ve sporném hraničním regionu Abyei ve stejné oblasti od pátku do neděle podle místních činitelů vyžádaly nejméně 33 mrtvých.   kne hej   