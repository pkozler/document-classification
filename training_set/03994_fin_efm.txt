 Čtvrtletní zisk nizozemské ING vzrostl o více než polovinu  Amsterodam 5. května (ČTK) - Zisk nizozemské bankovní a pojišťovací skupiny ING Groep vzrostl v prvním čtvrtletí v meziročním srovnání o více než polovinu a předčil očekávání analytiků. Skupina potvrdila, že připravuje odprodej svých pojišťoven a chystá úplné splacení státní pomoci z doby finanční krize.   Základní čistý zisk ING bez zahrnutí změny tržních cen některých aktiv se zvýšil o 54 procent na 1,49 miliardy eur (36 miliard Kč). Analytici podle agentury Thomson Reuters čekali v průměru výsledek 1,41 miliardy eur.   ING dostala v roce 2008 na vrcholu úvěrové krize státní pomoc kolem deseti miliard eur a Evropská komise tuto podporu podmínila oddělením aktiv v bankovnictví a pojišťovnictví. Skupina se rozhodla své operace v pojišťovnictví prodat a nyní připravuje emisi akcií dvou pojišťovacích divizí na burzách.   "Děláme tento rok přípravy na dvě IPO (primární emise akcií) našich pojišťovacích aktivit v USA a v Evropě, abychom byli připraveni tyto transakce uskutečnit za příznivých podmínek na trhu," uvedl ve firemním sdělení generální ředitel skupiny Jan Hommen. Společnost dodala, že ohledně svých latinskoamerických pojišťovacích operací zkoumá "strategické alternativy".   ING potvrdila, že příští týden splatí státu dvě miliardy eur. Zbylé tři miliardy eur s přirážkou 50 procent splatí do května 2012.   Skupina ING je jedním z největších poskytovatelů finančních služeb v Evropě. Na český trh finanční skupina ING vstoupila počátkem 90. let. V tuzemsku působí v bankovnictví, pojišťovnictví, správě aktiv, podílových fondech a oblasti penzijního připojištění   hp jw  