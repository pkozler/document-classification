 VaK Pardubice zvýšil nezdaněný zisk o 17,6 milionu korun  Pardubice 23. května (ČTK) - Společnost Vodovody a kanalizace Pardubice loni vykázala o 17,6 milionu korun lepší hrubý zisk než v předchozím roce. Předloni byl zhruba 28 milionů korun. Firma zvýšila také zhruba o 40 milionů korun výnosy na téměř 587 milionů korun. Vyplývá to z výroční zprávy podniku.   "Zisk používáme na investice, nevyplácíme dividendy. Pokud hospodářský výsledek posuzujeme z hlediska obratu, byl lepší, ale stále klesá spotřeba vody na obyvatele. Nejen u nás, ale v celé České republice," řekl ČTK ředitel vodáren Josef Fedák.   Téměř většinu z toho, co vodárny utrží, pochází z vodného a stočného. Jenže domácnosti šetří vodou a řada podniků na Pardubicku buď omezila výrobu, nebo skončila s produkcí úplně. Fedák odhaduje, že lidé v regionu před 20 lety spotřebovali 240 litrů denně na osobu, teď denní spotřeba vody jen mírně přesahuje 87 litrů.   "Myslíme si, že by už spotřeba neměla tolik klesat, dřív byl pokles okolo dvou tří procent ročně, teď je to půl procenta za rok. U podniků se spotřeba ustálila, ale je samozřejmě nižší, než když tady vyráběl lihovar a mlékárna," řekl Fedák.   Vodárny dodávají v aglomeraci Pardubic vodu přibližně 159.000 lidem. Jejich počet se zvýšil zhruba o 2000 díky projektu Labe - Loučná, který společnost dokončila loni. Investice za 833 milionů korun, podpořená z Evropské unie, čítala 21 staveb.   Letos podnik čeká modernizace biologické čistírny opadních vod za půl miliardy korun. I na tuto akci získá dotaci, odhadem téměř 80 procent z uznatelných nákladů. Rekonstrukci dokončí v příštím roce. Zkušební provoz zahájí v roce 2013.   Podle Fedáka se nákladný projekt dotkne spotřebitelů jen částečně. Vodárny pravidelně zdražují vodné a stočné každý rok zhruba o pět procent nad inflaci. Letos domácnosti platí za vodné a stočné téměř 71 korun za metr krychlový.     Hospodářské výsledky společnosti VaK Pardubice:     tis. Kč  2008  2009  2010     výnosy  551.955  546.503  586.590     náklady  499.363  518.239  540.689     zisk před zdaněním  52.592  28.264  45.901     zisk na akcii (Kč)  37,34  27,00  29,53     průměrný počet zaměstnanců  241  234  236     zdroj: výroční zpráva   jlc snm  