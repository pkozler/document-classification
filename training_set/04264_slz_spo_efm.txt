 Kořan: Sazka zváží prodej některých nesouvisejících částí  --------------------    Ke zpravodajství: FOTO/aktuality; AUDIO   Doplnili jsme 2., 5. a 6. odstavec.   --------------------    Praha 23. ledna (ČTK) - Společnost Sazka zváží, že se zbaví některých částí, které přímo nesouvisejí s její hlavní činností. V pořadu České televize Otázky Václava Moravce to dnes řekl Pavel Kořan, předseda hlavního akcionáře Sazky Českého svazu tělesné výchovy (ČSTV). Sazka je od pondělí v insolvenčním řízení. Podle Kořana má Sazka čtyři dceřiné firmy.   Do jejího majetku patří například vinařství Kolby. Vedle vinařství dceřiné firmy vlastní například rozsáhlé pozemky u Trutnova a u Rudné u Prahy nebo zámek a další nemovitosti v Rabštejně nad Střelou. "V okamžiku, kdy na základě transparentních výběrových řízení budeme mít zájemce, kteří dají vyšší cenu, než byla pořizovací, pak se hned vzápětí tyto věci mohou řešit," uvedl Kořan.   Výkonný výbor ČSTV také v minulých dnech doporučil Sazce prodej O2 areny i dalších budov. Právě zejména kvůli vysokým splátkám za výstavbu areny čelí nyní Sazka problémům. Podle jejího generálního ředitele Aleše Hušáka zbývá splatit v závislosti na kurzu koruny "osm až 8,5 miliardy" Kč. S uhrazením závazků Hušák počítá do roku 2021.   Ve Vinařství Kolby Sazce podle výroční zprávy za rok 2009 patří 99,99 procenta akcií. Kořan ve firmě figuruje jako předseda dozorčí rady. Členem představenstva je Hušák. Akciová společnost se základním kapitálem téměř 80 milionů korun podle výroční zprávy v roce 2009 dosáhla výnosů 24,2 milionu korun a zisku 1,68 milionu Kč.   Vedení Sazky podle Kořana v současnosti také jedná s potenciálními investory, kteří by firmě pomohli bez nároku na změnu vlastnické struktury. Známým zájemcem je pouze společnost E-Invest Martina Ulčáka, jména případných dalších investorů nechtěl Kořan uvést. "Nerad bych odkrýval věci, ke kterým nejsem zplnomocněn. Pan Ulčák není jediný. A až se dohodneme na způsobu řešení, možná bude investorů víc, pak samozřejmě včas tyto věci oznámíme i veřejnosti," řekl ČTK.   Situací v Sazce by se měla zabývat i valná hromada ČSTV svolaná na 16. dubna. Podle ministra školství Josefa Dobeše je to ale na řešení problémů v loterijní firmě pozdě. Podle něj by se měla sejít mimořádná valná hromada do dvou až tří týdnů.   Insolvenční návrh na Sazku podal u Městského soudu v Praze podnikatel Radovan Vítek. Skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   sap jsa  