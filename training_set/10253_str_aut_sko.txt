 Studenti ostravské VŠ vyvíjejí nový model automobilu  --------------------    Ke zpravodajství: FOTO/aktuality   --------------------    Ostrava 14. května (ČTK) - Studenti a profesoři Vysoké školy báňské - Technické univerzity Ostrava vyvíjejí nový model automobilu. Elektromobil určený pro sportovní a volnočasové využití by se měl dokonce sériově vyrábět. Konstruktéři jej představí na brněnském Autosaloně v roce 2012. ČTK o tom informoval vedoucí týmu Petr Tomčík. Dodal, že podrobnosti o tom, pro koho vůz připravují a kdo jej bude vyrábět, zatím zveřejnit nechce.   "Dostali jsme zakázku od technologicky vyspělé společnosti. Ta by měla vůz po homologaci prototypu i vyrábět. Nejde ale o žádnou automobilku jako Škoda Auto či Hyundai. Bude to ale české auto," řekl pouze Tomčík.   Dodal, že vývoj už trvá dva měsíce a studenti společně s profesory pracují na elektromobilu s inteligentním podvozkem a pohonem na všechny čtyři kola. "Cílem je, aby se model sériově vyráběl. Zadavatel má představu, že by se jednalo až o 1000 aut ročně," řekl s tím, že v některých směrech by se mohlo jít o zlomový model, který ovlivní další vývoj automobilového průmyslu. "Ojedinělý vůz bude hlavně z pohledu řízení. Především komunikace mezi řidičem a vozem," řekl Tomčík   Nový model automobilu vyvíjí Ústav progresivních technologií pro automobilový průmysl v rámci projektu StudentCar. Ten už při ostravské vysoké škole funguje sedm let a během té doby studenti sestavili několik modelů funkčních automobilů. Během své existence projektem prošly dvě stovky studentů.   "StudentCar je registrovaná ochranná známka. Jde nám především o výchovu mladých lidí a jejich navázání na výzkum. Našim cílem je studenty zapojit do vývoje. Chceme, aby od nás odcházeli lidé, kteří se dokázali zašpinit u reálné práce. Ne knihomolové, kteří mají jen teoretické a vyčtené znalosti," řekl Tomčík.   Dnes veřejnosti společně se studenty na Slezskoostravském hradě představil jeden ze sestavených automobilů - luxusní dvoumístný sportovní vůz nazvaný StudentCar FireLine. Lidé si ho mohou prohlédnout i v neděli. "Projížďka ale nebude z bezpečnostních důvodů možná. Prototyp je ale funkční," uvedl Tomčík.   David Moravec snm  