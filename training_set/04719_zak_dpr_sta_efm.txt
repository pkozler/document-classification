 Ministerstvo podá trestní oznámení kvůli autu manažera ŘSD  Chomutov 13. ledna (ČTK) - Ministerstvo dopravy chce podat trestní oznámení kvůli automobilu od společnosti Skanska, které využíval manažer chomutovské správy Ředitelství silnic a dálnic (ŘSD) Tomáš Hofmann. Náměstek ministra dopravy Radek Šmerda serveru iDnes řekl, že kontroly jsou teprve na začátku, ale ukazují závažná pochybení.   Podle serveru audit zjistil, že Hofmann jezdil ve voze patřícím leasingové společnosti, nájem vozidla platila stavební společnost Skanska, která přitom patří k dodavatelům části úseku silnice R7 za více než dvě miliardy korun. Stavební firma prý platí za octavii leasingové společnosti 13.000 korun měsíčně, na ŘSD posílá faktury za provoz auta ve výši 20.000 korun.   Na ŘSD podle serveru nejsou auta od firem neobvyklou praxí, podle interní směrnice vydané už v roce 2003 prý musí stavební firmy dodat ředitelství současně i po dobu výstavby auto pro technický dozor. Hofmann ale údajně žádným technickým dozorem není, působí jako ředitel pro výstavbu.   Skanska ve středu odmítla tvrzení, že automobil, kterým jezdí Hofmann, by byl benefitem pro něho. Generální ředitel společnosti Dan Ťok uvedl, že je to automobil pro ŘSD a ne pro konkrétní osobu. Kritizoval i systém, kdy ŘSD takové automobily při výběrových řízeních požaduje. Ředitel úseku pro výstavbu ŘSD René Poruba nyní chce, aby se podobná praxe zrušila.   Ministr dopravy Vít Bárta (VV) v neděli řekl, že chce podat trestní oznámení na manažery ŘSD v Ústeckém kraji, protože prý jsou řízení Petrem Bendou (ČSSD) a Patrikem Oulickým (ODS) a od firem mají různé benefity. Benda a bývalý předseda ČSSD Jiří Paroubek kvůli tomu na Bártu podali trestní oznámení.   vlu jpt  