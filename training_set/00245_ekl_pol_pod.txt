 Šéfové moravskoslezských měst odmítli návrh ministra Chalupy  Ostrava 12. května (ČTK) - Představitelé měst Moravskoslezského kraje dnes odmítli návrh Společné deklarace k opatření pro zlepšení kvality ovzduší v Moravskoslezském kraji, který předložil ministr životního prostředí Tomáš Chalupa (ODS). Informovala o tom mluvčí ostravského magistrátu Andrea Vojkovská. Důvodem odmítnutí je podle ní především naprostá nekonkrétnost návrhu a velké rozpory mezi textem deklarace a konkrétními kroky ministerstva. Vyjádření ministerstva ČTK zjišťuje.   "V textu deklarace například stojí, že města budou zateplovat své objekty a veřejné budovy, přičemž ministr svým rozhodnutím zrušil podporu pro veřejné budovy z programu Zelená úsporám. Jen za Moravskoslezský kraj přitom bylo podáno 134 žádostí v celkovém objemu dotační podpory 634 milionů korun," uvedla Vojkovská.   V návrhu deklarace se podle ní také píše, že města budou využívat prostředky z operačního programu životní prostředí na zvyšování podílu ozeleněných ploch. "Za celý rok ale ministerstvo a Státní fond životního prostředí nepředložily platný plán výzev pro jednotlivá opatření, který je velmi potřebný pro přípravu kvalitních projektů," sdělila ostravská mluvčí.   Na dnešním pracovním jednání se sešli představitelé Ostravy, Karviné, Havířova, Bohumína, Českého Těšína a Třince, tedy měst, která patří mezi nejvíce postižená špatným stavem ovzduší. Vojkovská informovala, že schválili vznik Svazku obcí postiženého regionu Ostravsko-Karvinska a Třinecka a připraví Koncept plánu řešení ovzduší.   Přípravu společného projektu bude mít na starosti náměstek ostravského primátora pro životní prostředí Dalibor Madej (ODS). Projekt chtějí představitelé měst probrat s veřejností i zástupci dotčených ministerstev nebo sněmovním výborem pro životní prostředí. "Počítá se s úzkou spoluprací s vedením kraje a ke spolupráci a účasti na projektu budou rovněž přizvána menší města a obce postiženého regionu v Moravskoslezském kraji," uvedla Vojkovská.   Ostravský primátor Petr Kajnar (ČSSD) sdělil v tiskové zprávě, že forma účelového sdružení obcí umožní lepší koncepčnost řešení, sjednocení metodik měření a vyhodnocování zdrojů znečištění. "Návazná řešení konkrétních projektů a jejich slučování nám umožní projednávat financování přímo v Bruselu. V neposlední řadě je důležitý také společný postup v jednání se státem a Evropskou unií, protože problém ovzduší v našem regionu je z velké části způsoben vlivem Polska a industriální oblasti Katovic," uvedl Kajnar.   vpl snm  