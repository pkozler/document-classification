 Kvůli rozsáhlému požáru v Arizoně opustilo domovy 5700 lidí  --------------------    Ke zpravodajství: FOTO/aktuality   Zprávu jsme aktualizovali v celém textu o nové počty evakuovaných a rozlohu spáleného území.   --------------------    Phoenix (USA) 8. června (ČTK) - Přes 5700 lidí muselo opustit domovy kvůli požáru, který zuří na severovýchodě amerického státu Arizona. Dalším stovkám lidí z měst, která plameny ohrožují, evakuace hrozí v nejbližších dnech. Oheň označovaný jako Wallow Fire už od 29. května spálil podle televizní stanice CNN území o rozloze 1575 kilometrů čtverečních a stal se druhým nejničivějším požárem v historii Arizony.   Plameny se přiblížily k obcím Springerville a Eagar, odkud muselo být v úterý a dnes evakuováno na 3000 lidí. Přestože požár zpustošil velké území, zatím mu padlo za oběť jen deset domů. Téměř 350 budov je ale plameny ohroženo.   K odchodu ze své chaty byli podle CNN přinuceni i senátor za stát Arizona Jon Kyl s manželkou.   Arizonská guvernérka Jan Brewerová vyhlásila kvůli požáru stav nouze, čímž uvolnila prostředky z rozpočtu pro maximální nasazení hasičů. V současnosti jich s plameny bojuje na 2500, k dispozici mají i 20 vrtulníků, které do ohně shazují vodu. Hasiči se také s pomocí buldozerů snaží vybudovat zábrany, které by šíření požáru zastavily.   Zatím ale plameny vůbec nejsou pod kontrolou a úřady varují, že pokud nezačne pršet nebo neutichne silný vítr, bude se požár dál šířit. Už teď je Wallow Fire druhým nejhorším ohněm v historii Arizony. Větší škody spáchal pouze požár v roce 2002, který sežehl území o rozloze 1900 kilometrů čtverečních.   Dým z požáru je vidět i ze sousedních států. V uplynulých dnech působil problémy v sousedním Novém Mexiku, kde úřady varovaly před zhoršenou kvalitou vzduchu. V novomexickém městě Albuquerque, které leží asi 300 kilometrů východně od požáru, zasáhl kouř leteckou dopravu, když muselo být odkloněno několik spojů směřujících na zdejší letiště.   Podle arizonských úřadů zatím nebyl v souvislosti s ohněm nikdo vážně zraněn. Hasiči také zřejmě odhalili příčinu požáru - podle předběžných závěrů ho způsobil špatně uhašený a opuštěný oheň, který si někdo rozdělal ve svém tábořišti.   S plameny se potýkají i další části Arizony. Hasiči se snaží zastavit šíření dvou požárů, z nichž jeden spálil území o rozloze asi 420 kilometrů čtverečních, druhý 150 kilometrů čtverečních.   Meteorologové varují, že počasí v nejbližších dnech hasičům nepomůže. Nadále má být sucho a má také vydržet vítr, který přispívá k šíření plamenů. Pro jihozápad USA od Arizony po západní Texas bylo vydáno varování, že hrozí zvýšené riziko vzniku nových požárů.   str kne mik  