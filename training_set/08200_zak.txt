 Karlovarští kriminalisté chytli pachatele série loupeží v hernách  Karlovy Vary 3. ledna (ČTK) - Karlovarští kriminalisté dopadli pachatele série loupeží v hernách v Plzeňském a Středočeském kraji. Jsou jimi dva muži z Chebska ve věku 44 a 36 let, kteří maskováni šátky a ozbrojeni pistolemi vždy vtrhli zejména v noci do heren a pod hrozbou, že zbraně použijí, ukradli desetitisíce korun. Oba jsou nyní ve vazbě a hrozí až deset let vězení. ČTK to dnes sdělila mluvčí krajské policie Andrea Pomichalová.   Celková částka, na níž si pachatelé při loupežích přišli, zatím vyčíslena nebyla. Podle Pomichalové jsou zatím obviněni ze dvou loupežných přepadení a ze spáchání dalších 12 loupeží jsou podezřelí. "Policie, která na případech pracovala dva měsíce, oba muže velmi dobře zná. Mají za sebou pestrou trestní minulost. Dopadeni byli vzápětí po poslední loupeži. Na jejich zadržení se podíleli i policisté z Plzeňského a Středočeského kraje," uvedla mluvčí.   vlm jpt  