 Kolín prodá 1,5 hektaru v průmyslové zoně, na pozemku bude sklad  Kolín 23. května (ČTK) - Kolínští zastupitelé dnes schválili prodej 1,5 hektaru v průmyslové zóně Kolín-Ovčáry. Společnost Dirac Industries na pozemku postaví sklad. ČTK to řekl starosta Vít Rakušan (Změna pro Kolín). Celá průmyslová zóna má rozlohu 370 hektarů, z toho přes 120 je dosud volných.   Město prodejem získá přes šest milionů korun. Zastupitelé měli původně jednat také o prodeji 5,7 hektaru firmě Amesbury Praha, tento bod byl ale kvůli dolaďování smlouvy mezi radnicí a firmou nakonec přesunut na červnové zasedání.   Zastupitelé dnes také nepřímo odmítli nabídku firmy Echelon, která chtěla v minulosti na 116 hektarech zóny vybudovat obří sluneční elektrárnu. Z projektu ale sešlo a společnost nyní žádala pouze dva hektary. "Ten návrh byl formulován tak, že zastupitelstvo mělo vydat souhlasné stanovisko, ale tento návrh nebyl podpořen," uvedl starosta. Podle něj je potřeba se někdy zamyslet nad tím, zda je drobení pozemků v zóně pro město přínosné.   Zatím není jasné, jak se rozhodnou dva významní investoři, kteří uvažují o tom, že v Ovčárech postaví letecký závod a výrobnu chladicích systémů a klimatizací. Oba si vzali čas na rozmyšlenou, který může podle starosty trvat několik měsíců. Podrobnosti o jejich záměrech zástupci radnice tají s odůvodněním, že by jinak prolomili obchodní tajemství. Americký výrobce letadel má podle starosty zájem o deset hektarů a francouzsko-americký investor z oboru chladicích systémů by chtěl obsadit pět hektarů.   V současnosti kolínskou průmyslovou zónu využívá především automobilka TPCA, která zaujímá plochu zhruba 125 hektarů. Další pozemky v sousedství obří továrny získali její dodavatelé a partneři. Své provozy tam má dodavatelská společnost Toyota Tsusho nebo logistické firmy NYK Logistic a Gefco. Všechny svou činností bezprostředně navazují na automobilku.   Jeden metr čtvereční v zóně stojí 410 korun, kupec ale musí uhradit ještě náklady na vyhotovení geometrického plánu.   khj hj  