 Obama chce obnovit víru lidí v americký sen  --------------------    Ke zpravodajství: FOTO ve Fotobance  ID foto:  P201104271070001 ,  P201104271070101    --------------------    Washington 2. května (ČTK) - Barack Obama chce být prezidentem, jenž v lidech vzkřísí víru v americký sen. Šéf Bílého domu to prohlásil v americké talkshow Oprah Winfreyové. Záznam určený do dnešního vysílání byl pořízen už minulý týden, tedy před dnešním zabitím nejhledanějšího teroristy světa Usámy bin Ládina. Hostem pořadu byla také Obamova choť Michelle, která se pochlubila, že Malia, starší z obou Obamovic dcer, se začne učit prát.   Šéf Bílého domu připustil, že se mu nepodařilo změkčit politiku ve Washingtonu, jak sliboval. Na otázku Winfreyové, s jakým odkazem by chtěl být spojen v případě znovuzvolení v příštím roce, Obama vyjádřil přání, aby se před lidmi otvíraly nové šance vyplývající z tvrdé práce a činorodosti. Podle něj panuje všeobecný dojem, že americký sen se "rozplývá".   Nejmocnější muž planety si rovněž postěžoval, že život "uvnitř bubliny" jej okrádá o vzácné chvilky strávené s rostoucími dcerami.   Obama a jeho žena odhalili střípky ze svých každodenních radostí a strastí v rozhovoru s mediální celebritou Winfreyovou, kterou pokládají za svou přítelkyni. Winfreyová po čtvrtstoletí svou mimořádně úspěšnou televizní talkshow ukončí. Poslední díl má být odvysílán 25. května.   Prezidentský pár se pohromadě zúčastnil televizní show poprvé. Prezident však této příležitosti využil i ke kritice rozostření hranice mezi politikou a zábavou.   Ilustroval to na zpochybňování jeho narození ve Spojených státech. "Reality TV prosakuje do způsobu našeho uvažování o politice," poznamenal Obama.   Zvěsti, že se v USA nenarodil, a tudíž nemůže být prezidentem, o Obamovi šířil i možný příští republikánský kandidát na prezidenta Donald Trump. Obama proto minulý týden zveřejnil kopii svého rodného listu.   Oproti jeho "pošetilé" lapálii s rodným listem však příběhy lidí, kteří se obávají ztráty domova nebo nemohou najít zaměstnání, nejsou legrační, dodal americký prezident.   zdp jnd  