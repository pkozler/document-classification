 Sebevrah v Iráku znovu útočil na budoucí policisty, zabil 13 lidí  Bákubá (Irák) 19. ledna (ČTK) - Sebevražedný atentátník jedoucí v sanitce usmrtil dnes severně od Bagdádu 13 lidí a 64 osob zranil. Terčem útoku bylo výcvikové středisko místní policie. Informovala o tom agentura AFP. Od úterka je to druhý sebevražedný útok na tamní bezpečnostní jednotky.   Dnešní atentát byl spáchán ve městě Bákubá, což je správní středisko provincie Dijála. Mluvčí jejího guvernéra sdělila, že v troskách zničené budovy jsou zřejmě další oběti.   Při úterním atentátu spáchaném v Tikrítu přišlo o život 49 osob a přes 100 bylo zraněno. Útočník se tam vmísil do davu uchazečů o přijetí k bezpečnostním složkám a odpálil pak mezi nimi vestu s výbušninami.   sva hej  