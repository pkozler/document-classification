 Dopravu ve Zlínském kraji dnes ráno komplikuje náledí a mlha  Zlín 9. ledna (ČTK) - Dopravu ve Zlínském kraji dnes ráno komplikuje místy i souvislá mlha. Silničáři také varují motoristy před namrzáním vozovek. Vedlejší tahy na Valašsku už pokrylo náledí, v horských oblastech regionu na menších cestách leží zbytky ujetého sněhu do pěti centimetrů a místy jsou vyjeté koleje. Vyplývá to z informací Ředitelství silnic a dálnic ČR.   Regionální silnice jsou tak v regionu sjízdné jen se zvýšenou opatrností. Komunikace první třídy jsou holé a mokré, i na nich by motoristé měli raději volit obezřetnou jízdu. Výstraha meteorologů před nebezpečím náledí totiž platí až do dnešního dopoledne. Teplota se ve Zlínském kraji ráno pohybovala od minus dvou do čtyř stupňů Celsia.   jav snm  