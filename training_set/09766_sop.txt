 ČSÚ:Stále méně Romů se při sčítání lidu hlásí k romské národnosti  Ostrava 6. ledna (ČTK) - Při sčítání lidu nejen v Moravskoslezském kraji dlouhodobě ubývá Romů, kteří se přihlásí k romské národnosti. Zatímco v roce 1991 to bylo v celém kraji téměř 4700 lidí, o deset let později jen 1800. Podle odborníků roste v romské menšině vlivem extremismu strach ze zneužití poskytnutých údajů. Při letošním sčítání lidu by tuto nedůvěru měli snížit romští asistenti, kteří se do sčítání zapojí. Novinářům to dnes v Ostravě řekli zástupci Českého statistického úřadu (ČSÚ) a ostravského magistrátu.   V celém Česku se v roce 1991 přihlásilo dobrovolně k romské národnosti téměř 33.000 lidí, o deset let později to bylo necelých 12.000 Romů. Například v Ostravě při sčítání v roce 1991 uvedlo romskou národnost bezmála 1600 lidí z celkového počtu 327.000 obyvatel. Při sčítání Ostravanů v roce 2001 to bylo jen 660 Romů z celkových 317.000 obyvatel. Přitom jen ve vyloučených lokalitách města žije na 6000 Romů, uvedla koordinátorka pro romskou menšinu Lidia Poláčková z ostravského magistrátu.   Podle ní roste mezi Romy nedůvěra ze sčítání lidu - například zbytečné obavy z toho, že výsledky sčítání mohou odhalit, kdo konkrétně se k romské národnosti přihlásil. "Jsem velmi zvědavá, zda se proškoleným terénním pracovníkům, kteří jsou s Romy v běžném kontaktu, podaří odbourat jejich nedůvěru," řekla ČTK koordinátorka. Jen v Ostravě projevilo zájem o práci sčítacích komisařů ve vybraných lokalitách pět desítek Romů, což je nejvíce v rámci celé republiky.   Podle místopředsedy ČSÚ Stanislava Drápala je ochrana osobních dat poskytnutých při sčítání lidu na prvním místě. Například jméno, adresa či rodné číslo budou z tištěných i elektronických formulářů vymazány ihned, jak ČSÚ vyplněné formuláře získá. "Narozdíl od Velké Británie u nás není možné, aby člověk našel v archivu údaje ze sčítání o svých předcích," uvedl Drápal.   Další bezpečnostní opatření budou platit při samotném sčítání lidí, bytů a domů. Ještě před návštěvou sčítacích komisařů, což budou vesměs poštovní doručovatelé, najdou lidé ve schránce leták se jménem a telefonem příslušného komisaře včetně navrženého termínu jeho návštěvy. Termín osobního předání formulářů si mohou lidé také zvolit podle vlastní potřeby.   Každý komisař se musí prokázat průkazem sčítacího komisaře s fotografií i občanských průkazem. Doručovatelky musejí být v uniformě, ostatní zaměstnanci České pošty budou mít velké kabely s názvem podniku, dodal Drápal. Seznamy komisařů včetně jejich oblastí budou zveřejněny na deskách všech obecních, obvodních a městských úřadů.   Sčítání lidu, domů a bytů se uskuteční z 25. na 26. března, formuláře začnou lidé dostávat 7. března. Poprvé se budou ve stejný rok sčítat všichni obyvatelé Evropské unie. Díky stejné metodice pak data budou vzájemně porovnatelná. Novinkou je možnost odeslat vyplněný formulář pomocí internetu či datové schránky. Celkový rozpočet sčítání je 2,48 miliardy Kč.   Hana Halfarová jpt  