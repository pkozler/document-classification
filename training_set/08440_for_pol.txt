 Němcov si stěžuje na své uvěznění ve Štrasburku  --------------------    Ke zpravodajství: FOTO/aktuality   --------------------    Moskva 10. ledna (zpravodaj ČTK) - Jeden z uvězněných předáků ruské opozice Boris Němcov zažaloval u Evropského soudu pro lidská práva verdikt moskevského soudu. Ten bývalého vicepremiéra po zatčení na silvestrovské demonstraci poslal na 15 dnů do vězení. Němcovovo odvolání proti tomuto rozsudku odmítly ruské soudy přijmout. Oznámila to dnes nezávislá stanice Echo Moskvy bez dalších podrobností.   Nečinnost soudů se vysvětluje tím, že až dosud byly v Rusku prázdniny. Ale Němcovovo opoziční hnutí Solidarita argumentuje tím, že svátky nezabránily v odsouzení opozičních aktivistů a považuje přístup ruských soudů za protiústavní.   Jednotliví demonstranti dnes u moskevské radnice a u budovy vězení opět protestovali proti odsouzení a uvěznění opozičních aktivistů, kteří loni 31. prosince na Triumfálním náměstí v centru Moskvy demonstrovali za respektování 31. článku ústavy o svobodě shromažďování. Tyto demonstrace v poslední den každého měsíce, který má 31 dní, pořádá ruská opozice už tradičně několik let.   Němcov, který v éře prezidenta Borise Jelcina býval místopředsedou vlády, byl v neděli 2. ledna odsouzen k 15 dnům vězení za to, že se prý na demonstraci protivil příkazům policie. Spolu s Němcovem bylo při demonstraci zadrženo asi 70 lidí, mezi nimi řada dalších opozičních politiků. Tři z nich - Ilju Jašina, Eduarda Limonova a Konstantina Kosjakina - soud obvinil z výtržnictví a odsoudil k trestům pět až patnáct dní vězení. Opozice označuje jejich odsouzení za pokračování politických represí. Mezinárodní organizace na ochranu lidských práv Amnesty International označila odsouzené politiky za "vězně svědomí". Moskvu také kritizoval Washington.   msk hej  