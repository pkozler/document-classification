 Mezi favority žánrových kategorií cen Anděl patří Prago Union  --------------------    Ke zpravodajství: FOTO ve Fotobance  ID foto: P201004170646401   --------------------    Praha 28. ledna (ČTK) - Mezi favority žánrových cen Anděl za rok 2010 v kategorii hip-Hop &amp; r’n’b patří Prago Union. Skupina, jejímž lídrem je rapper Kato, bude o prvenství bojovat s dalšími nominovanými rappery Bonusem a Jamesem Colem a PSH. Nominaci od hudebních odborníků projekt Prago Union získal za album Dezorient express.   "Podle mě je to nejlepší deska, co tady kdo udělal za posledních pět let," ocenil nahrávku v pořadu Medúza Petr Fiala. Dodal, že po každém koncertu jeho kapely Mňága a Žďorp jde za místním dýdžejem s tím, že neodejde, dokud mu nepustí aspoň pět skladeb od Prago Unionu.   Album Dezorient express uspělo i v anketě redaktorů hudebního portálu Musicserver.cz, kde se stalo druhou nejlepší deskou roku 2010 napříč žánry za vítězným albem Krajina Rovina slovenské zpěvačky Jany Kirschner.   Žánrové ceny budu předány v pražské Incheba Aréně 23. února odpoledne před zahájením jubilejního 20. večera cen Anděl. Záznam předávání žánrových cen a vystoupení vítězů odvysílá 25. února České televize.   V dalších kategoriích hudební odborníci, kteří tyto žánry celoročně sledují, nominovali skupiny Al-Yaman, BezoBratři a Garcia a zpěvačku Zuzanu Lapčíkovou (kategorie world music), projekt tria Najponk, Pivec, Hutchinson, Dana Bártu &amp; Robert Balzar Trio a Ondřeje Štveráčka (jazz &amp; blues), kapely Bug’n’Dub, Pub Animals a The Spankers (ska &amp; reggae), táborskou čtveřici C, audiovizuální projekt katsa.theo a kapelu Dva (alternativní hudba), skupiny Jananas a Traband a zpěvačku Radůzu (folk &amp; country), rockery Dark Gamballe, Insania a Malignant Tumour (hard &amp; heavy) a projekty Kubátko, Načeva a Tim Wright a Magnetik (elektronická hudba).   Z alternativní scény se v minulém ročníku žánrových cen Anděl příslušným porotcům nejvíce líbila skupina Květy s dalším albem Myjau v produkci Ondřeje Ježka a s hostující Lenkou Dusilovou. Skupina tuzemských rapperů vystupujících pod hlavičkou BMP s albem Horizonty dominovala v kategorii hip-hop. V kategorii world music bodovala s nahrávkou Tapas dívčí skupina BraAgas, která má v repertoáru staré provensálské, galícijské a sefardské písně z celé Evropy. Hudební formace Žamboši zvítězila v kategorii folk &amp; country s deskou Přituhuje, nahrávka Jaromír Honzák Quintet s názvem Little Things nejvíce zaujala porotu kategorie jazz &amp; blues. Debutové eponymní album projektu Mythematica, který brouzdá převážně ambientními plochami, uspělo v kategorii elektronické muziky, nejtvrdší kategorii hard &amp; heavy vyhráli Negative Face s albem Garden Of Wishes označovaným za "metalový surrealismus". Vítězství v kategorii ska &amp; reggae se stalo zásluhou alba Rude Jazz kořistí formace Green Smatroll.   Roman Jireš kš  