 Skupina Katapult vyprodala sál ve Stochově a přidává Beroun  --------------------    Ke zpravodajství: FOTO ve Fotobance  ID foto: P201001300194901, P201001300185401, P200903210482701   --------------------    Praha 27. ledna (ČTK) - Tradiční premiéra koncertního turné skupiny Katapult ve Stochově na Kladensku, která se v pátek koná již po patnácté v nepřetržité řadě, je beznadějně vyprodána. Pro velký zájem fanoušků ve středních Čechách skupina přidala 22. února vystoupení v Berouně. ČTK to řekl lídr kapely Olda Říha.   "My tomu sami nerozumíme, ale je to asi proto, že máme tu pokoru a vždycky se strašně bojíme, jak to dopadne," řekl ČTK Říha.   Kapela podle něj pro velký zájem fanoušků původně uvažovala o jednom přidaném koncertu ve Stochově, nakonec se však dohodli na přidaném vystoupení v berounském sále České pojišťovny.   Dvaašedesátiletý Říha, jediný z původní sestavy, se spoluhráči, jimiž se loni stali šestadvacetiletý baskytarista Andy Budka a o pět let starší bubeník Ondřej Timpl, představí na premiéře ve Stochově i dvě nové písničky. "Připravili jsme dvě pecky, které později vyjdou jako singl. Těm písničkám tak věříme, že drze jednu z nich zazpívá bubeník. Jde o pomalou baladu, při které na zkouškách máme slzy v očích," uvedl Říha. Druhou novinku, skladbu Made in Rock'n'roll, naplánoval Katapult jako první přídavek. "Je to mezigenerační energický duet mezi Andy Budkou a panem Říhou, který zahrajeme na místě koncertu, kdy obvykle rockové kapely sází své největší hity. Katapult jde opět na dřeň," uvedl s úsměvem Říha.   Mnohaletou kariéru Katapultu předloni přerušilo úmrtí baskytaristy Jiřího Šindeláře. Z původní sestavy Katapultu zůstal Říha sám. V roce 2007 nečekaně zemřel v 61 letech bubeník Katapultu Anatoli "Tolja" Kohout, který v kapele s přestávkami působil už od jejího založení. Říha loni kapelu obnovil s o generaci mladšími spoluhráči. Kapela v nové sestavě natočila album, jež nese jméno podle sbírky Říhova oblíbeného básníka Františka Gellnera Radosti života.   Skupina Katapult vznikla v roce 1975. Po celou svou více než třicetiletou kariéru neopustila jednoduchý rockový styl, který jí přinesl mnoho příznivců i kritiků. Má za sebou více než 7000 koncertů, získala sedm zlatých desek a jednu platinovou a dva Zlaté slavíky.   Roman Jireš kš  