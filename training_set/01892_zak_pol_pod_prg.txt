 Státní zástupce zrušil obvinění Jančíka jako nezákonné  Doplnili jsme vyjádření bývalého starosty Jančíka v 3. odstavci.   --------------------    Praha 17. ledna (ČTK) - Státní zástupce minulý týden zrušil usnesení o zahájení trestního stíhání bývalého starosty Prahy 5 Milana Jančíka (ODS) jako nepřezkoumatelné a nezákonné. Informoval o tom dnes server Novinky.cz. Protikorupční policie koncem loňského roku Jančíka obvinila ze zneužití pravomoci úřední osoby kvůli údajně neoprávněnému postoupení pohledávek za nájemné Agentuře Praha 5.   "Dnes ráno jsme obdrželi usnesení státního zástupce z Prahy 5, kterým bylo obvinění zrušeno, a uložil policejnímu orgánu, aby ve věci opětovně jednal a rozhodl. Státní zástupce konstatoval, že usnesení policie o zahájení trestního stíhání je nepřezkoumatelné a tudíž nezákonné," ocitovala pro Novinky.cz usnesení zástupkyně advokátní kanceláře Jiřího Teryngela, který Jančíka obhajuje. Státní zástupce Martin Černý tak vyhověl stížnosti, kterou Jančík proti usnesení o zahájení stíhání podal.   Jančíka informace o zastavení trestního stíhání potěšila. "Jsem rád. Celou dobu jsem přesvědčen o své nevině. Argumenty, které jsme vznesli, hovořily jasně," řekl dnes ČTK Jančík.   Policie podezírá Jančíka z toho, že s Agenturou Praha 5 neoprávněně uzavřel smlouvu o postoupení pohledávek za víc než 63 milionů korun. Jednal prý bez předchozího schválení zastupitelstva, jeho souhlas však zákon v podobných případech vyžaduje. Společnost Agentura Praha 5 podle policie získala neoprávněný prospěch ve výši nejméně 4,4 milionu korun. Jančíkovi hrozí v případě opětovného obvinění a následného odsouzení dva roky až deset let vězení.   Jančík považuje obvinění za absurdní. Tvrdí, že k postoupení pohledávek za nájemné v bytech podle zákona o hlavním městě nepotřeboval souhlas zastupitelstva, protože výše jednotlivých pohledávek údajně nepřevyšovala 100.000 korun. Přesto podle něj zastupitelé o všech krocích věděli. Převzetí pohledávek za nebytové prostory, které podle Jančíka mohou být vyšší než 100.000 korun, bylo údajně zastupitelstvem schváleno. Někteří opoziční zastupitelé ale už dříve uvedli, že jim materiály o činnosti agentury byly pouze předloženy s tím, aby je vzali na vědomí.   Jančík opakovaně uvedl, že v kauze Agentury Praha 5 vylučuje jakékoliv své pochybení i jakékoliv pochybení zaměstnanců radnice nebo členů rady a zastupitelstva. Podle něj byla spolupráce s agenturou komplikovaná, ale i přesto se jí podařilo vymoci asi 28 milionů korun. Vinu vidí Jančík pouze na straně agentury, která podle něj městské části dosud dluží asi 6,5 milionu korun.   har sdv mkv  