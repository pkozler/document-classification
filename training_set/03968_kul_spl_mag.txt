 Ostravu čeká muzejní noc, zapojí se do ní 26 muzeí a institucí  --------------------    Ke zpravodajství: AUDIO; ilustrační FOTO ve Fotobance  ID foto:  P201104070768901 ,  P201102220489501    --------------------    Ostrava 17. května (ČTK) - Divadelní triky, filmové projekce, stezka odvahy pro děti nebo šumná procházka nočním městem budou součástí letošní Ostravské muzejní noci. Uskuteční se v sobotu 21. května a zapojí se do ní 26 muzeí a institucí, které budou otevřeny od 17:00 až do půlnoci. Informovala o tom dnes mluvčí akce Jana Šrubařová a představitelé jednotlivých institucí.   Nejvíce zastávek muzejní noci bude v centru Ostravy, ale akce se rozprostře po celém městě. Nejvzdálenějšími body budou Hvězdárna a planetárium Johanna Palisy v Krásném Poli, Důl Michal v Michálkovicích a Landek park v Petřkovicích. Aby účastníci mohli stihnout návštěvu co nejvíce institucí, budou mezi jednotlivými místy jezdit čtyři autobusové linky, které zdarma vypraví ostravský dopravní podnik. Ten se podruhé do muzejní noci zapojí i tím, že návštěvníkům zpřístupní svůj depozitář historických vozidel v dílnách v Martinově. Všechny autobusové linky budou vyjíždět ze zastávky Výstaviště.   K hvězdárně v Krásném Poli se lidé dostanou autobusem zcela výjimečně, běžné linky tam totiž nejezdí. Ivana Češková z hvězdárny řekla, že návštěvníci se vydají na let do vesmíru s hudebním doprovodem. "Vesmír můžeme brát jako největší galerii, na kterou je občas dobré se podívat. Doufáme, že bude jasná obloha," řekla Češková.   Šrubařová řekla, že zúčastněné instituce chystají překvapení pro návštěvníky všech věkových kategorií. Řada bodů programů je zaměřena na děti a jejich rodiče. Například v Galerii výtvarného umění si budou moci vyzkoušet cirkusové dovednosti v programu Přijel k nám cirkus. Ve Výstavní síni Sokolská 26 budou děti moci zhlédnout loutkovou pohádku Kašpárek a čertova smlouva a v Dole Hlubina si projít stezku odvahy starými hornickými koupelnami. Ve středisku Viridian bude zase zoolog a malíř Ludvík Kunc kreslit zvířata na přání.   Šrubařová uvedla, že od muzejních nocí v jiných městech se ta ostravská letos bude lišit například větším zapojením uměleckých škol. "Ty vytvářejí bohatý kulturní program a výrazně dotvářejí celou kulturní scénu Ostravy," řekla Šrubařová.   Muzejní noc zavítá i do Národního divadla moravskoslezského. Na sobotu připravilo speciální expozici v provozní budově za Divadlem Antonína Dvořáka. "Bude to ve speciálním prostoru, kterému říkáme dekorační tunel. Je to veliký prostor, kam vjede celý kamion, a my do něj připravíme expozici z dekorací, rekvizit a kostýmů z různých inscenací, které jsou nebo byly na programu divadla," řekla mluvčí divadla Kateřina Ondřejková s tím, že expozici oživí divadelní efekty, jako je třeba sněžení a nečekané vstupy herců.   Ostravská muzejní noc je součástí Festivalu muzejních nocí, který se koná po celé zemi. Ostrava se do něj zapojí letos potřetí. "Loni se muzejní noci zúčastnilo 18.000 návštěvníků. Byli bychom rádi, kdyby letos jejich počet překročil 20.000," řekla Šrubařová. Další informace a kompletní program najdou zájemci na internetových stránkách  www.ostravskamuzejninoc.cz.    V Moravskoslezském kraji se ještě uskuteční Slezská muzejní noc. V pátek 27. května se do ní zapojí devět institucí včetně muzeí v Opavě, Novém Jičíně, Bruntále a Frýdku-Místku.   Vlastimil Vyplel snm  