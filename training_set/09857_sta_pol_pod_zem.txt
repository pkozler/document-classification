 Kutná Hora prodává tři nevyužívané hájenky v městských lesích  Kutná Hora 24. května (ČTK) - Kutná Hora nabízí k prodeji tři nevyužívané hájenky v městských lesích. Dříve sloužily jako služební byty pro hajné. Město je již nepotřebuje, protože hajných je mnohem méně než v minulosti. Budovy by nově mohly sloužit k rekreaci nebo i celoročnímu bydlení. Cena jedné hájenky se pohybuje kolem tří milionů korun, řekl ČTK starosta Ivo Šanc (Šance pro Kutnou Horu).   Podle něj jde o atraktivní bydlení, v podstatě o rodinné domy. Jedna hájenka se nachází v místní části Kaňk, druhá v Morašicích u Zdechovic a třetím objektem je rybářská bašta v Katlově.   Původně v nich bydleli pracovníci společnosti Městské lesy a rybníky Kutná Hora. Firma ale postupně snižovala počet hajných. Zatímco ještě před 15 lety jich bylo kolem deseti, dnes zůstali jen čtyři, uvedl Šanc. Někteří hajní se navíc přestěhovali do svého. "Ty nemovitosti se zkrátka uvolnily," dodal starosta.   Městské lesy a rybníky Kutná Hora hospodaří zhruba na 3000 hektarech lesa. Jejich roční obrat se pohybuje kolem 50 milionů korun.   khj mol  