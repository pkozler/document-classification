 Lyžařská střediska v hradeckém kraji nabízejí výborné podmínky  --------------------    Ke zpravodajství: AUDIO   --------------------    Špindlerův Mlýn (Trutnovsko) 27. ledna (ČTK) - Lyžařské areály v Královéhradeckém kraji v Krkonoších a Orlických horách nabízejí milovníkům zimních sportů před nadcházejícím víkendem výborné sněhové podmínky. V minulých dnech připadlo až 40 centimetrů sněhu, celkem na sjezdových tratích leží až 130 centimetrů sněhu. Upraveny jsou také trasy pro běžkaře v okolí lyžařských areálů, řekli ČTK provozovatelé vleků.   V areálech největšího krkonošského střediska Špindlerův Mlýn leží na sjezdovkách 50 až 110 centimetrů sněhu. V provozu je všech pět lanovek a 11 vleků. O víkendu se bude ve Špindlerově Mlýně ještě lyžovat za ceny vedlejší sezony. Od pondělí 31. ledna se ceny zvýší, například cena jednodenního skipasu pro dospělého vzroste ze 600 na 700 korun.   Výborné podmínky hlásí i středisko Černá hora u Janských Lázní, kde jedou dvě lanovky a deset vleků a otevřeno je 11 kilometrů sjezdovek. "Připadlo 20 centimetrů prachového sněhu. Ve všední dny u nás denně bez front lyžuje 1500 až 2000 lidí," řekl ČTK šéf černohorského areálu Petr Hynek. Na Černé hoře je otevřena i sáňkařská cesta. V Peci pod Sněžkou leží na sjezdovkách až 120 centimetrů sněhu. Lanovka na Sněžku je v provozu denně od 08:00 do 18:00.   Velmi dobré podmínky jsou v hlavních střediscích Orlických hor v Deštném a Říčkách, kde na sjezdovkách leží 40 až 130 centimetrů prachového sněhu. V Říčkách bude v pátek a v sobotu kvůli závodům mládeže uzavřena černá sjezdovka. Pro veřejnost budou otevřené zbývající dvě sjezdovky. Návštěvníci Deštného mohou do soboty vidět etapový závod psích spřežení Šediváčkův long.   Na hřebenech Krkonoš leží podle horské služby kolem 85 centimetrů sněhu. V lavinových katastrech stále platí druhý stupeň lavinového nebezpečí z pětibodové škály. Na hřebeni Orlických hor je 40 až 80 centimetrů sněhu.   Zdeněk Rychtera hš  