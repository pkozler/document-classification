 V Queenslandu je po povodních v provozu jen 15 procent dolů  Sydney 18. ledna (ČTK) - Po rozsáhlých povodních v australském státě Queensland je už v provozu většina zdejších uhelných dolů, jen 15 procent z celkem 57 dolů však obnovilo provoz naplno. Škody v tomto sektoru se odhadují na 2,3 miliardy australských dolarů (41,5 miliardy Kč), sdělila dnes Rada Queenslandu pro přírodní zdroje. Austrálie se na světovém exportu koksovatelného uhlí pro vysoké pece podílí dvěma třetinami a zhruba 90 procent těchto dodávek pochází právě z Queenslandu.   Narušení světových dodávek koksovatelného uhlí v posledních dnech prudce zvýšilo jeho ceny. Na promptním trhu již vzrostly o zhruba 100 dolarů nad 300 dolarů za tunu, kam se dostaly za posledních povodní v roce 2008, a mohly by dál růst, uvedli dnes analytici banky Morgan Stanley. Podle firmy Wood Mackenzie by se cena mohla dostat až k 500 dolarům za tunu.   Zasahuje to zejména výrobce oceli na celém světě, kteří se nyní budou muset poohlídnout po jiných zdrojích uhlí. Morgan Stanley zvýšila odhad cen oceli pro letošní rok o 11 procent na 780 dolarů za tunu.   Zhruba 60 procent queenslandských dolů nyní funguje v režimu omezeného provozu a 25 procent ještě provoz neobnovilo. Velká voda v minulých týdnech zaplavila doly, poškodila železniční tratě a vedla k uzavření přístavů.   Podle expertů bude trvat měsíce, než se operace nadnárodních těžařských firem jako Rio Tinto, BHP Billiton nebo XStrata vrátí na normální úroveň. Podle některých bude dohánění ztrát na těžbě obtížnější než v roce 2008, kdy Queensland naposledy zažil srovnatelně velké záplavy a kdy uhelné společnosti tehdy velmi rychle nahradily asi polovinu ztracené produkce. Škody na železnicích jsou nyní mnohem vyšší a záplavy trvaly mnohem déle, řekl agentuře Reuters Andrew Harrington z firmy Paterson Securities.   Jiní poukazují na to, že těžaři se z roku 2008 poučili a mohli by nyní obnovovat provoz dokonce rychleji. "Je zde také tlak ze strany vlády, aby se odvětví postavilo zpět na nohy co nejrychleji," řekl Mark Pervan z ANZ Bank. Největší queenslandská železniční společnost QR National uvedla, že na některých klíčových trasách se provoz obnoví ještě tento týden, u jiných to však bude trvat mnohem déle.   Podle odhadu Commonwealth Bank of Australia z minulého týdne záplavy připravily svět zatím o pět procent koksovatelného uhlí. Dopady na elektrárenské uhlí mají být podle CBA méně dramatické a ztracena by měla být letos asi dvě procenta celoroční produkce Austrálie.   hp mha  