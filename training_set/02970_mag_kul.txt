 Pražské Popmuseum připomíná slavné koncerty 90. let  --------------------    Ke zpravodajství: FOTO ve Fotobance  ID foto: F201008130064001, F201008130063901, FO00453622   --------------------    Praha 24. ledna (ČTK) - Pražské Popmuseum v Kulturním centru Kaštan v Břevnově připomíná na výstavě slavné koncerty hvězd populární hudby první poloviny 90. let. Až do 12. března tu na výstavě především prostřednictvím fotografií, plakátů i vstupenek a akreditací připomene atmosféru koncertů skupin Rolling Stones, Pink Floyd či Guns N' Roses na Strahově, Paula Simona na Spartě či Velvet Underground v někdejším Paláci kultury, dnes Kongresovém centru Praha.   "Připomínáme například vystoupení Metalliky v Brně, skupiny Iron Maiden v Ostravě či Nicka Cavea v Lucerně a následně v krčmě Thirsty Dog, proslavené jeho stejnojmennou písní. A dále kluby Bunkr, Repre či U zoufalců, a v nich Yo La Tengo, Tindersticks nebo Offspring," řekl ČTK k náplni expozice zástupce muzea Radek Diestler. Mezi unikáty bude vystaven i lístek na neuskutečněný koncert R.E.M., který byl v létě 1995 odvolán kvůli nemoci basáka Mikea Millse těsně před startem.   Diestler podotkl, jak se v první polovině 90. let česká a moravská pódia doslova otevřela světu a klasici i novicové světového rocku a popu si na nich takřka podávali dveře. Právě tento proces dokumentuje první letošní výstava pražského Popmusea nazvaná Přišli včas (i s křížkem po funuse) s podtitulem Byli jste tam taky?   "Návštěvníkům nabízíme nostalgickou procházku od Rolling Stones na Strahově 1990 k Rolling Stones na Strahově 1995 a přehlídku splněných snů českých hudebních fanoušků těch let slovem i obrazem," dodal Diestler. Součástí expozice je totiž projekce unikátního střihového dokumentu, který vznikl jen pro potřeby výstavy ze zapomenutých hudebních pořadů té éry.   Popmuseum připravilo k výstavě i katalog, jehož součástí je mimo jiné soupis koncertů zahraničních interpretů, kteří ve sledovaném období v Čechách a na Moravě vystoupili. Ke stažení bude po skončení výstavy na stránkách muzea na adrese  www.popmuseum.cz .   Popmuseum je zkrácený název pro společnost Muzeum a archiv populární hudby a pro její hlavní projekt, stálou expozici s informačním centrem v Praze. Cílem tohoto nezávislého sdružení občanů je iniciace a podpora vzniku státní instituce muzea a archivu populární hudby, která dosud v Česku neexistuje.   Společnost spravuje depozitář v Horních Počernicích, kde shromažďuje a archivuje písemné dokumenty, nahrávky a audiovizuální záznamy, hudební nástroje a přístroje, související s vývojem populární hudby, stejně jako memorabilie, vztahující se k důležitým osobnostem či událostem české a slovenské populární hudby. Tyto materiály jsou badatelům k dispozici v kulturním centru Kaštan. V moravské pobočce Poparchiv v Brně vzniká elektronický archiv, jsou tam deponovány vinylové gramofonové desky a obaly.   V Popmuseu si mohou zájemci prohlédnout stálou expozici hudebních nástrojů, především elektrických kytar československé výroby a vybraných nástrojů klávesových, které byly v bývalém Československu používány.   Jiří Borovička kš  