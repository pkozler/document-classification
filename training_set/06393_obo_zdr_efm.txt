 Ikea stahuje z trhu nebezpečný skleněný hrnek  Praha 18. ledna (ČTK) - Společnost Ikea, která v Česku provozuje čtyři obchodní domy s nábytkem a bytovými doplňky, stahuje z trhu nebezpečný skleněný hrnek Rund. Při běžném používání tohoto hrnku totiž hrozí riziko jeho rozbití a poranění o střepy.   "Společnost Ikea zatím obdržela dvanáct hlášení z celého světa o tom, že se skleněný hrnek Rund při použití rozbil. Při pěti z těchto uvedených případů došlo k úrazu," sdělila dnes ČTK mluvčí společnosti Ikea ČR Jindra Válová. Odborníci poté zjistili odchylky v tloušťce skla, které vznikly při výrobě hrnku.   Ikea se proto rozhodla stáhnout skleněný hrnek Rund z prodeje ve všech zemích, kde působí. Společnost vyzvala zákazníky, kteří si zakoupili tento hrnek, aby výrobek přestali používat a vrátili ho v kterémkoliv obchodním domě Ikea. Lidé dostanou zpět peníze.   Na tuzemském trhu Ikea provozuje čtyři obchodní domy s nábytkem, dva v Praze a po jednom v Brně a Ostravě.   beh dvd  