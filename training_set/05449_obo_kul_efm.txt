 Access Industries koupí za 1,3 miliardy dolarů Warner Music  Rozšířili jsme o podrobnosti v posledních dvou odstavcích zprávy.   --------------------    Los Angeles 6. května (ČTK) - Warner Music Group, světově třetí největší nahrávací společnost, mění majitele. Koupí ji společnost Access Industries za 1,3 miliardy dolarů (21,6 miliardy korun), uvedl dnes informovaný zdroj.   Nabídka představuje 8,25 dolaru na akcii Warner Music. Vedle kupní ceny 1,3 miliardy převezme Access Industries ještě dluh nahrávací společnosti, který dosahuje dvou miliard dolarů. Access Industries patří americkému podnikateli ruského původu Lenu Blavatnikovi. Oficiální oznámení prodeje se očekává ještě dnes, dodal zdroj.   Podnik mění majitele v době, kdy výrazně klesá prodej hudebních nosičů a tržby z prodeje digitálních hudebních souborů začínají stagnovat. V USA jsou nyní tržby za hudební nosiče zhruba poloviční proti situaci před dekádou.   Access Industries zaplatí za Warner Music celou sumu v hotovosti. Předpokládá se, že se transakce dokončí ve třetím čtvrtletí. Warner Music se pak stane nezávislou divizí společnosti Access. Její další aktivity jsou v přírodních zdrojích, chemickém průmyslu, v telekomunikacích a médiích.   Blavatnik je dlouholetým spojencem generálního ředitele Warner Music Edgara Bronfmana mladšího a jeho otce. Blavatnik byl ředitelem Warner Music od roku 2004, kdy Bronfman řídil odkup vydavatelství od skupiny Time Warner, do roku 2008, napsaly agentury AP a Reuters.   pok vju  