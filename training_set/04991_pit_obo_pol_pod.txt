 Lidé v Ošelíně požadují návrat pošty do obce, ČP prý nemá lidi  --------------------    Ke zpravodajství: FOTO/aktuality   --------------------    Ošelín (Tachovsko) 12. ledna (ČTK) - Návrat pošty do obce nebo v opačném případě zaplacení půl milionu korun, které dala vesnice do obnovy budovy pro poštu, požaduje po České poště (ČP) malá obec Ošelín na Tachovsku. V místě ČP dočasně uzavřela pobočku k 27. prosinci. Na základě smlouvy s ČP tam zřídil výdejní místo na balíky a dopisy včetně doporučených majitel koloniálu Daniel Topinka, který jako místostarosta informoval ČTK.   Kvůli personální nouzi uzavřela loni ČP dočasně v Plzeňském kraji ještě pobočky v Zadním Chodově a Chodském Újezdě, obě na Tachovsku, a v Roupově, Dožicích a Úlicích na Plzeňsku. Kromě zajíždění mobilního doručovatele jednou denně je podle ČP další možností, že si tam obce také zřídí výdejní místa. Ředitel plzeňské oblasti Miloslav Mrvík dnes ČTK potvrdil, že s některými starosty už o tom jedná.   "Pošta v Ošelíně je pouze dočasně uzavřena kvůli potížím s personálním obsazením, protože naše pracovnice odešla do důchodu. Pokud by se našla vhodná náhrada, může být pobočka znovu otevřena," řekl Mrvík. V pěti ze šesti obcí kraje byla pobočka uzavřena kvůli personální nouzi, pouze v jednom případě se ČP nepřijatelně zvýšil nájem. Šéf oblasti neuvedl, zda se projekt šestileté optimalizace pobočkové sítě, který má ČP představit do poloviny roku, týká dalších poboček. K ošelínské poště dodal, že pokud by ČP definitivně odešla z obce, prostory obecní budovy okamžitě vyklidí, ale nemůže vesnici hradit obnovu objektu, který ČP pronajímala. Mluvčí ČP Marta Selicharová uvedla, že se všemi obcemi bude ještě pošta jednat. Vždy sledujeme vytíženost, dostupnost, spádovost a vybavenost lokality, řekla.   "Udělal jsem to hlavně pro lidi, protože jsem novým místostarostou," řekl Topinka, který prošel několikahodinovým školením a postupně se prokousává manuálem poštovních předpisů. Podle něj je činnost pracovníka výdejního místa z pohledu obchodníka špatně placena, zhruba 1600 korun hrubého měsíčně. Podle Mrvíka jsou odměnou standardní částky. Část je pevná platba a část za operace, které provede, dodal.   "ČP dnes slíbila, že až sežene vhodnou pracovnici, může pobočku znovu rozjet," uvedl poslanec Václav Votava (ČSSD). Dodal, že bude interpelovat ministra vnitra, aby zveřejnil seznam poštovních poboček, které jsou v ohrožení. "Nejsem šmahem proti výdejním místům, ale musí zajistit všechny služby včetně platebního styku," dodal. Právě na to si lidé z Ošelína stěžují kvůli tomu, že musí kvůli peněžním službám až do 16 kilometrů vzdáleného Stříbra. Musí dojít 2,5 kilometru na zastávku vlaku a je to pro ně s jedním přestupem cesta na celý den.   Důchody, příjem i výdej poukázek podle mluvčí zajišťuje motorizovaný doručovatel. Navíc jsou tři druhy výdejních míst. Vydávání zásilek jako v Ošelíně, dále podání balíků, dopisů i poukázek a nejvyšším stupněm je možnost výplat důchodů, peněžních služeb i prodeje cenin.     Soukromé výdejní místo Ošelíně funguje denně od 08:00 do 16:00. Lidé se mohou u Topinky zastavit o víkendu i doma. Pošta, do níž dal Ošelín půl milionu korun, zůstala opuštěná. Pokud se ČP do obce nevrátí, přebuduje ji asi na klubovnu pro mládež.   Václav Prokš snm  