 Výbuch bomby v Paraguayi zranil pět lidí včetně policistů  Asunción 17. ledna (ČTK) - Čtyři policisté a jeden civilista utrpěli zranění při výbuchu bomby v severní Paraguayi. K nočnímu útoku se dnes podle agenturních informací přihlásili levicoví povstalci a byl to už jejich třetí útok za necelý týden.   Armáda paraguayského lidu (EPP) sdělila, že útok byl pomstou za loňské zabití dvou jejích členů v přestřelce s policisty.   Bomba v ruksaku byla umístěna u policejní stanice ve venkovském městečku Horqueta (550 kilometrů severně od metropole Asunciónu). Odpálena byla dálkově ve chvíli, kdy čtveřice policistů usedala do vozidla. Kromě policistů byl zraněn také řidič projíždějícího motocyklu.   Výbuch rovněž poškodil domy v sousedství policejní stanice.   "Je to jasně zločinecký útok s teroristickými rysy," prohlásil ministr vnitra Rafael Filizzola.   Předchozí dva útoky byly provedeny v Asunciónu - jedna nálož byla nastražena u televizní stanice, další v blízkosti veřejného parku.   EPP je zhruba stočlenná skupina napojená na kolumbijské povstalce. Předpokládá se, že výcvik jejím členům poskytují Revoluční ozbrojené síly Kolumbie (FARC), nejstarší povstalecké hnutí v Latinské Americe. Je aktivní především v oblastech na severu země, která je centrem ilegálního pěstování marihuany.   Levičácká EPP začínala v 90. letech jako ozbrojené křídlo jedné levicové politické strany. Soustředila se nejprve na bankovní loupeže a únosy významných osob kvůli výkupnému. Později útočila na malé policejní stanice a vojenské posty, kde kradla zbraně. Podle šéfa policejní rozvědky Carlose Altemburguera ale ozbrojenci zřejmě mění taktiku. "Teď jsme svědky více útoků s výbušninami, což je nebezpečnější, jelikož jsou nevybíravé," vysvětlil.   Vláda levicového prezidenta Fernanda Luga nezaznamenala příliš úspěchů v pátrání po vůdcích skupiny. Nicméně poté, co policie v září zastřelila dva povstalecké šéfy, se útoky staly násilnější.   V oblastech podél hranice s Brazílií a Bolívií byly vojenské a policejní oddíly posíleny s cílem dopadnout členy bandy. Poslanci také vládě poskytli zvláštní pravomoci pro boj proti povstalcům, ale žádný z nich dopaden nebyl.   hit  