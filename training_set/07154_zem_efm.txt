 V Jevišovicích má vzniknout nové terárium pro krokodýly  Brno 13. května (ČTK) - Jihomoravský zemědělský podnik Agro Jevišovice by chtěl v létě ve svém areálu v Jevišovicích otevřít nové terárium pro některé z krokodýlů, které chová na farmě v asi 50 kilometrů vzdáleném Velkém Karlově na Znojemsku. ČTK to sdělil ředitel Agro Jevišovice Antonín Kyjovský. Firma momentálně chová 204 krokodýlů, někteří z nich pocházejí z Thajska, někteří z Francie.   Podle Kyjovského vznikne terárium pro krokodýly v areálu firmy v Jevišovicích opravou starších prostor a dostavbou dalšího komplexu. Z Velkého Karlova tam má být přesunuto maximálně asi 20 zvířat.   Jevišovické družstvo začalo exotické živočichy původně chovat kvůli agroturistice, areál ve Velkém Karlově je přístupný veřejnosti a lidé si budou moci prohlédnout i zvířata v plánovaném teráriu v Jevišovicích. Firma ale krokodýly pořizovala i proto, že na farmě zkrmovala nadbytečnou produkci brojlerů.   Nově chystaná vyhláška ministerstva zemědělství zřejmě umožní družstvu krokodýly porážet i na jatkách. Podle Kyjovského toho bude družstvo asi využívat jen v případě, když bude potřebovat počet chovaných krokodýlů regulovat. Kolem 170 krokodýlů se prý nyní dostává do reprodukčního věku.   Chov krokodýlů je navíc drahý. "V topné sezoně stojí výhřev areálu, kde jsou, 80.000 korun měsíčně," dodal Kyjovský. Podle něj je krokodýlí farma prodělečná.   Někteří krokodýli chovaní na farmě již dosáhli délky zhruba dvou metrů a hmotnosti kolem 250 kilogramů a další jedinci se jatečné váze blíží. Přerostlí krokodýli mohou být podle expertů nebezpeční pro chovatele.   Agro Jevišovice hospodaří na zhruba 9000 hektarech půdy, zabývá se hlavně chovem kuřat. Podnik kupuje největší tuzemská agropotravinářská skupina Agrofert Holding Andreje Babiše. Fúzi v únoru schválil antimonopolní úřad.   Místopředseda představenstva Agrofertu Petr Cinger ČTK minulý týden sdělil, že firma ještě zatím není přesně rozhodnuta, jaký bude její dlouhodobý záměr s krokodýly chovanými v Jevišovicích.   lab hj  