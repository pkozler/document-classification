 Nezaměstnaných Němců v prosinci přibylo, hlavně kvůli počasí  Norimberk/Berlín 4. ledna (ČTK) - Počet lidí bez práce v Německu během prosince po sezonním přepočtu vzrostl asi o 3000 a dosáhl přibližně 3,15 milionu uchazečů. Míra nezaměstnanosti ale zůstala na 7,5 procenta. Sdělil to dnes tamní úřad práce. Za růstem nezaměstnanosti je ale hlavně chladné počasí, které znemožnilo některé sezonní práce.   Analytici v anketě agentury Reuters v průměru čekali, že počet lidí bez práce se během prosince naopak sníží, a to asi o 10.000 uchazečů. Přestože nezaměstnaných v závěru loňského roku přibylo, stále je jich znatelně méně než na konci roku 2009.   Bez sezonního přepočtu se počet nezaměstnaných zvýšil o téměř 85.000 na 3,016 milionu. Míra nezaměstnanosti se podle této metodiky zvýšila na 7,2 procenta, zatímco v listopadu činila sedm procent.   Úřad práce také uvedl, že navzdory prosincovému zvýšení počtu nezaměstnaných je ze statistiky poznat, že se stav ekonomiky zlepšuje. Na konci roku 2009 bylo v Německu bez práce zhruba o 260.000 lidí více než na konci roku 2010.   Německo si nyní vede z celé eurozóny nejlépe. Ve druhém čtvrtletí se hrubý domácí produkt zvýšil o 2,3 procenta, což bylo nejrychlejší tempo za posledních 20 let, tedy od znovusjednocení Německa. Ve druhém pololetí růst sice polevil, vláda ale očekává, že celoroční růst bude činit alespoň 3,4 procenta.   spr mha  