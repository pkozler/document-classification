 V Berouně stojí měsíc vodní elektrárna, ČEZ jí nezapojil do sítě  Beroun 9. ledna (ČTK) - V Berouně před měsícem skončila výstavba vodní elektrárny a rekonstrukce jezu za zhruba 90 milionů korun. Stavbu, která je součástí protipovodňových hrází, však ČEZ doposud nezapojil do distribuční sítě. Elektrárna kvůli tomu před velkou vodou zatím město nemůže chránit. ČTK to řekl zástupce investora ze společnosti RenoEnergie Jakub Helus. Podle mluvčí společnosti ČEZ Evy Novákové jsou žádosti v této lokalitě dočasně zamítány kvůli technickým úpravám distribuční soustavy.   Podle Novákové ČEZ pracuje na nezbytných úpravách sítě pro posílení výkonu v oblasti Berouna. "V současné době v uzlové oblasti Řeporyje rekonstruujeme rozvodnu. Díky rekonstrukci v řádech stovek miliónů korun posílíme zkratovou odolnost rozvodny a bude umožněno další navyšování výkonu a tedy připojení dalších odběratelů," sdělila ČTK Nováková. Rekonstrukce by podle ní měla skončit na přelomu let 2012 a 2013.   Podle Heluse se připojování místních distributorů schválně co nejvíce zdržuje. "Vodní elektrárna je stabilním zdrojem a nezatěžuje distribuční soustavu. Pouze čekáme na to, až se distributor (ČEZ) dostane k tomu nás připojit," doplnil Helus. Podle něj se navíc v posledním měsíci roku změnila pravidla hry, kdy prý museli investoři vyplnit stohy nových papírů.   "Odhady, kdy by mohla být elektrárna napojena, nevíme. Snad se tak ale někdy stane," dodal. Nevyloučil rovněž, že by dlouhé průtahy v připojování mohly znamenat například soudní spory. ČEZ podle Novákové všechny žádosti o připojení posuzuje a výrobny k distribuční soustavě zapojuje tam, kde je to technicky možné.   Beroun se při stavbě vodního díla spojil se soukromým investorem. Rekonstrukce hrazená ze státních prostředků, případně z rozpočtu města, by podle vedení radnice byla velmi komplikovaná a zdlouhavá. Investoři na oplátku získali pozemky na řece za tržní cenu a dostali povolení na stavbu vodní elektrárny. Návratnost investice do vodní elektrárny se podle Heluse pohybuje mezi 12 a 15 lety. Rekonstrukce jezu by měla zajistit lepší převádění povodní a ledových ker. V létě by měla zajistit stálou hladinu v nadjezí.     Povodně v srpnu 2002 způsobily v Berouně škodu více než 330 milionů korun. Zhruba jednu třetinu tvořily škody na městském majetku. Podle povodňového plánu se v oblastech ohrožených povodní v osmnáctitisícovém městě nachází zhruba 1550 objektů.   mar mha  