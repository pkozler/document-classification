 Správce Sazky by měl dnes rozhodnout o oprávněnosti pohledávek  Praha 11. května (ČTK) - Insolvenční správce společnosti Sazka Josef Cupka by měl dnes rozhodnout o oprávněnosti pohledávek za loterijní firmou. Městský soud v Praze zaevidoval 2075 věřitelů s pohledávkami za 41,1 miliardy Kč. Řada přihlášených pohledávek je ale sporných a o jejich platnosti zřejmě rozhodnou soudy. Sazka je v úpadku od konce března.   Cupka kompletní přehled pohledávek od soudu dostal v úterý a do dneška je má rozdělit na sporné a nesporné. Správce ČTK v úterý řekl, že tento termín je stanoven zákonem a nemůže být změněn. "Budeme se snažit, ale na zítra to moc nevidím," uvedl v úterý s tím, že další postup bude řešit dnes. Svůj verdikt by pak měl sdělit soudu.   Cupka podle Aktuálně.cz už jako nespornou označil pohledávku pěti miliard korun, kterou přihlásila za držitele dluhopisů Sazky londýnská The Bank of New York Mellon. Tím mají držitelé dluhopisů jistotu účasti na schůzi věřitelů 26. května. Většina z dluhopisů patří PPF a KKCG.   Největší spory se vedou kolem pohledávky 8,1 miliardy korun, kterou k soudu přinesli lidé z Občanského sdružení Zelený ostrov. Zpochybňují ji nejen zájemci o Sazku, investiční skupiny PPF a KKCG, ale i někteří členové Zeleného ostrova, tedy sportovní sdružení.   kri jw  