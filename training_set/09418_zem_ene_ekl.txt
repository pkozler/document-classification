 V napojení na kanalizaci a čističky Liberecký kraj stále zaostává  Liberec 10. května (ČTK) - Liberecký kraj stále více zaostává v napojení domácností na kanalizaci a čistírny odpadních vod. Do jejich výstavby a modernizace se přitom v posledních letech investovaly stamiliony korun. Přesto bylo na konci loňského roku na kanalizaci napojeno jen 68,2 procenta obyvatel kraje, což bylo jen o 0,3 procentního bodu více než před rokem. Podobně je na tom podle informací Českého statistického úřadu (ČSÚ) Středočeský kraj, kde je na kanalizaci připojeno 68,7 procenta lidí. Liberecký kraj je výrazně pod celostátním průměrem, který loni dosáhl 81,9 procenta obyvatel napojených na kanalizaci.   Liberecký kraj je podhorskou oblastí a na řadě míst brání vybudování kanalizace složitý terén, nebo příliš rozptýlená zástavba a s tím spojené vysoké náklady. Přesto by se měla situace dál zlepšovat. Třeba projekt Čistá Jizera, který by měl letos skončit na Semilsku, počítá s vybudováním či modernizací 73 kilometrů kanalizačního potrubí v pěti městech a napojením zhruba 2500 nemovitostí. Práce na projektu za 950 milionů korun začaly před dvěma lety a do konce září by měly vyřešit problémy s kanalizací, vodovody a čistěním odpadních vod v Turnově, Semilech, Lomnici nad Popelkou, Rokytnici nad Jizerou a v Jilemnici.   Výstavbu kanalizace za 360 milionů korun připravují také v Raspenavě na Liberecku. Město je jediné s více než 2000 obyvateli v kraji, jež zatím kanalizaci vůbec nemá. Důvodem jsou ale vysoké náklady dané členitostí obce. Městu se sice podařilo získat dotaci z evropských fondů, dalších 80 milionů však musí přidat ze svého. Raspenava se napojí na čistírnu v nedalekém Frýdlantu. Stavba už měla začít, vše ale zkomplikovaly povodně loni v srpnu, které jen na obecním majetku v Raspenavě napáchaly škody za bezmála 270 milionů korun.   V Libereckém kraji fungovalo na konci loňského roku 81 čistíren odpadních vod, o dvě více než v roce předcházejícím. Většina z nich pracovala na mechanicko-biologickém principu čištění. Celková kapacita čistíren se díky investicím do modernizace a rozšíření zvýšila meziročně o 2,4 procenta. Čističky jsou tak schopny zpracovat denně 175.995 metrů krychlových odpadních vod, napojeno je na ně ale jen 66,2 procenta obyvatel kraje. Mezi kraji je tak ten Liberecký i v napojení na čistírny na posledním místě pomyslného žebříčku.   O něco lépe je na tom Liberecký kraj v zásobování vodou, na vodovod je napojeno 88,6 procenta obyvatel z 439.483 obyvatel kraje. V kraji se přitom i do rozvoje vodovodů a modernizace úpraven pitné vody investovaly v posledních letech miliony. Přesto i v napojení na vodovod Liberecký kraj zaostává za celostátním průměrem, který loni dosáhl 93,1 procenta. Menší podíl lidí napojených na vodovod mají jen Středočeský a Plzeňský kraj.     Vývoj napojení na vodovod a kanalizaci v Libereckém kraji a ČR        Podíl obyvatel napojených na vodovod (pct)   Podíl obyvatel napojených na kanalizaci (pct)       Liberecký kraj  ČR  Liberecký kraj  ČR     2001  83,0  87,3  64,5  74,9     2002  87,5  89,8  67,9  77,4     2003  87,5  89,8  68,0  77,7     2004  88,4  91,6  68,1  77,9     2005  88,3  91,6  68,5  79,1     2006  88,6  92,4  68,8  80,8     2007  88,5  92,3  68,9  80,8     2008  88,3  92,7  68,2  81,1     2009  88,5  92,8  67,9  81,3     2010  88,6  93,1  68,2  81,9     zdroj: ČSÚ   ivc vju  