 Na Brněnsku zahynula při přecházení kolejí seniorka  Rajhrad (Brněnsko) 29. ledna (ČTK) - Jednaosmdesátiletá žena zahynula dnes ráno při přecházení železničních kolejí v Rajhradě na Brněnsku poté, co ji srazil projíždějící rychlík. Vše zatím nasvědčuje tomu, že šla na železniční nástupiště a nebyla opatrná, řekl ČTK mluvčí jihomoravské policie Pavel Šváb.   Neštěstí se stalo kolem 07:30. Vlak jel v době střetu rychlostí asi 160 kilometrů v hodině. Seniorka utrpěla na místě zranění neslučitelná se životem. Provoz na trati byl v tomto úseku na celé dopoledne ochromen. Cestující převážela náhradní autobusová doprava. Případem se dále zabývá policie.   vtk pba  