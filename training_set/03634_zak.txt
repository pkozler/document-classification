 Prima:Muž z Jihlavy byl odsouzen za zneužívání dětí na čtyři roky  Jihlava 19. ledna (ČTK) - Jihlavský soud dnes uložil čtyřletý trest Bohumíru Šlapalovi, kterého uznal vinným ze sexuálního zneužívání čtyř nezletilých chlapců. Informovala o tom televize Prima. Rozsudek nenabyl právní moci, muž, který trestnou činnost popřel, si chce podat odvolání.   Podle obžaloby byli jeho oběťmi chlapci z Nového Města na Moravě. Pod smyšleným jménem Mirek Dvořák je nejdříve nechal vydělávat tím, že jim zadával prodej předmětů pro charitativní účely, bral je s sebou na návštěvu bazénu, nechával je řídit auto a zval je k sobě do Jihlavy o víkendu na návštěvu. Pak po nich za peníze chtěl orální i anální styk.   "Tady byly objektivní důkazy, stopy DNA, znalecký posudek, který jednoznačně tu sexuální odchylku zjistil," řekl soudce Vladimír Sova.   Chlapci podle televize pocházeli ze sociálně slabých rodin. Ve výpovědích uvedli, že je muž zneužíval i pomocí potravin nebo provazu a nahrával je na kameru.   Podle státní zástupkyně Šlapal spáchal čin v době podmíněného odsouzení, takže bude muset absolvovat i předchozí udělený trest.   vit mol   