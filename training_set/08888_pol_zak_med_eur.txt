 Maďarsko přislíbilo Bruselu možnost změny mediálního zákona  Budapešť 31. ledna (ČTK) - Maďarsko ujistilo Evropskou komisi, že sporný mediální zákon je ve shodě s evropskými standardy. Pokud ale Brusel i přes vysvětlení shledá právní předpis problematickým, je Budapešť připravena provést všechny nutné změny. To je obsahem dopisu, který maďarský vicepremiér Tibor Navracsics dnes zaslal úřadu eurokomisařky pro digitální agendu Neelie Kroesové, napsala agentura MTI.   Kroesová před více než týdnem vyzvala dopisem maďarskou vládu, aby do dvou týdnů prokázala, že zmíněný zákon neodporuje evropské legislativě. Jako problematické části zmínila tři oblasti. Jde o registraci všech médií včetně webových služeb, o otázku takzvaného vyváženého zpravodajství a o účinnost zákona na média se sídlem v jiných členských zemí EU.   Navracsics, který rovněž zastává post ministra spravedlnosti a veřejné správy, v zaslaném dokumentu uvedl, že norma je ve všech třech problematických bodech ve shodě s evropskými pravidly. Vyzval proto Evropskou komisi, aby zvážila maďarské argumenty. Pokud budou nadále existovat nejasnosti, navrhl konzultace maďarských expertů s představiteli komise. Když ani tato jednání právní problematiku nevyřeší, provede Maďarsko nutné změny. O případném kodifikačním procesu bude Budapešť komisi podrobně informovat, dodal Navracsics.   Kontroverzní legislativa vstoupila v platnost letos 1. ledna, tedy ve stejný den, kdy se Budapešť ujala půlročního předsednictví Evropské unie. Nekonkrétní formulace paragrafů mohou podle kritiků sloužit k cenzuře protivládních hlasů. To ovšem premiér Viktor Orbán odmítá. Opakovaně ale přislíbil, že pokud Evropská komise uzná za vhodné normu změnit, udělá to.   zpt hej  