 ČSÚ: Ceny  pohonných hmot v uplynulém týdnu klesly  Ve 3. odstavci jsme aktualizovali údaje CCS, ve 4. jsme doplnili nové vyjádření analytika.   --------------------    Praha 14. ledna (ČTK) - Ceny pohonných hmot u čerpacích stanic v Česku v uplynulém týdnu klesly. Nejprodávanější benzin Natural 95 byl v pondělí levnější než před týdnem o 16 haléřů, jeho cena čila průměrných 33,49 koruny za litr. Motorová nafta zlevnila také o 16 haléřů na průměrných 32,62 koruny za litr. Vyplývá to z dnešních údajů Českého statistického úřadu.   Benzin Special 91 zlevnil na průměrných 32,97 Kč za litr, byl tak o deset haléřů levnější než před týdnem. Cena plynu LPG se snížila o haléř na průměrných 16,90 koruny za litr.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zlevnil o devět haléřů na 33,13 koruny za litr. Cena nafty klesla o osm haléřů na 32,36 Kč/l.   Podle analytika Jana Šimka ze společnosti Broker Consulting ceny pohonných hmot pomalu klesají, stále jsou ale poměrně vysoko. "Příčinou je drahá ropa, jejíž cena od prosince minulého roku osciluje kolem 90 USD za barel. Naději tak skýtá pouze posilující koruna, která je vůči euru nejsilnější za poslední dva roky. Na páru s dolarem zaznamenává zisky až v poslední době. Domníváme se, že v příštím týdnu opět ceny pohonných hmot mírně klesnou,“ uvedl Šimek.   vrk lko vju  