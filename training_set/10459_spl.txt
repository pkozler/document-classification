 Koupaliště v Karlovarském kraji většinou letos nezdraží  Karlovy Vary 17. května (ČTK) - Koupaliště v Karlovarském kraji plánují zahájení letošní sezony na přelom května a června. Záležet bude hlavně na počasí. Areály i nadále staví nejen na koupání, nabízejí například i hřiště pro letní sporty. Ceny pro návštěvníky zůstanou až na výjimky stejné, zjistila ČTK.   Největší koupaliště v kraji, Michal u Sokolova, chce sezonu zahájit 28. května. Už tradičně ji odstartuje koncert, tentokrát skupin Tři sestry a E!E. "Asi největší novinkou je beachsoccerové hřiště, které budujeme právě v těchto dnech," uvedl jednatel koupaliště Karel Kotous. Plocha pro plážový fotbal stála téměř milion korun. Hřiště bude mít rozměr 43 krát 34 metrů. I přes nárůst cen energií se letos ceny na Michalu navyšovat nebudou. "Základní celodenní vstupné bude i nadále ve výši 60 korun pro dospělé a o 20 korun méně pro děti," dodal Kotous. Na úrovni loňského roku zůstanou také zvýhodněné rodinné vstupenky.   Nedaleké sokolovské městské koupaliště plánuje otevření zřejmě na začátek června. "Začínáme napouštět vodu do bazénů. Kdy přesně otevřeme, ale bude záležet hlavně na počasí," řekl ČTK provozovatel Marek Kříž. Koupaliště nabízí kromě koupání širokou nabídku plážových hřišť. Voda v bazénech je velmi kvalitní, protože jde o pitnou vodu, pravidelně kontrolovanou. Na sokolovském koupališti ale mírně zvýší ceny, zhruba o 10 procent. Dospělí tak zaplatí letos 55 korun, děti 40 korun.   Ostrov plánuje zahájení nové sezony na městském koupališti na 28. května. Ovšem za předpokladu, že bude odpovídající počasí s příjemnými teplotami ke slunění a koupání, informoval ČTK Karel Ille z ostrovské radnice. Město před letošní sezonou do areálu výrazněji neinvestovalo, pouze ho udržovalo. "Uvažujeme o rozšíření sociálního zařízení tak, že bychom udělali nástavbu na úpravně vody. Ale letos to asi nejspíše ještě nebude," uvedl Ille.   V Ostrově mají lidé k dispozici velký bazén o rozměrech 25 krát 50 metrů, dva dětské bazénky a tobogán. Přestože je koupaliště města, už čtvrtý rok jeho provoz zajišťuje soukromý subjekt. Podle Illeho je radnice s jeho prací spokojena. Za celodenní pobyt na koupališti zaplatili loni dospělí návštěvníci 45 korun a děti od šesti do deseti let 25 korun. Odpolední vstupné pak bylo u dospělých 30 a u dětí 20 korun. "O letošní ceně bude rada teprve rozhodovat, ale návrh je, aby vstupné zůstalo na loňské úrovni," dodal Ille.   Koupaliště Dřenice na jesenické přehradě už v provozu je. "V květnu ale ještě podle počasí. Hlavní zahájení sezony bude 26. června, na kdy připravujeme akce Hurá prázdniny s ukázkami záchranných sborů, policie a dalších," řekl ČTK Jan Kuchař z koupaliště. V současné době tam správci dokončují úpravy dětského hřiště, po loňské rekonstrukci jsou připravena hřiště na plážový volejbal i na nohejbal. "Jen doufáme, že nám letos Povodí Ohře zase nesníží hladinu přehrady jako loni v červnu," dodal Kuchař. Cena na Dřenici zůstanou i letos stejné, děti od šesti do 12 let za 10 korun, dospělí za 30 korun.   Pavel Peňás hj  