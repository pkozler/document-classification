 Soud v USA zamítl obvinění Rowlingové z plagiátorství  Washington 7. ledna (ČTK) - Americký soud zamítl žalobu proti britské spisovatelce J. K. Rowlingové kvůli údajnému plagiátorství v knize Harry Potter a Ohnivý pohár. Z použití cizího nápadu ji obviňovali dědicové již zemřelého britského autora Adriana Jacobse. Informovala o tom dnes agentura Reuters. Případ samostatně posuzuje i soud v Británii, který ale zatím nedospěl ke konečnému rozsudku.   Jacobsovi dědicové tvrdili, že se Rowlingová při psaní čtvrtého dílu Harryho Pottera inspirovala knihou The Adventures of Willy the Wizard (Dobrodružství čaroděje Willyho). Jacobs ji vydal v roce 1987 a popisoval v ní příhody chlapce s magickými schopnostmi, včetně kouzelnické soutěže. Soutěžení mladých čarodějů je i hlavním prvkem Ohnivého poháru, který vyšel v roce 2000.   Rowlingová obvinění označovala za nesmyslné. S Jacobsovým jménem se prý poprvé setkala při doručení žaloby a knihu o čaroději Willym nikdy nečetla.   Vydavatel knih o Harrym Potterovi v USA, kterého Jacobsovi dědici žalovali společně s Rowlingovou, rozhodnutí soudu uvítal. "Rozdíl mezi celkovým konceptem a vyzněním obou knih je tak silný, že by jejich jakékoli vážné srovnávání bylo nesmyslné," uvedlo vydavatelství Scholastic v tiskovém prohlášení. "Srovnání čaroděje Willyho s Harrym Potterem je absurdní," doplnilo.   Případem se samostatně zabývá i soud v Londýně, kde jsou z plagiátorství obviněna Rowlingová a její britský vydavatel Bloomsbury Publishing. Soudce v říjnu označil vznesená obvinění za nepravděpodobná, požadavku Rowlingové a vydavatelství na okamžité zamítnutí žaloby ale nevyhověl.   str mik  