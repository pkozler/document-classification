 Arcibiskupský zámek v Kroměříži představuje zbožná bratrstva  Kroměříž 23. června (ČTK) - Zmizelý svět zbožných bratrstev na Moravě 17. a 18. století přibližuje výstava Zbožných duší úl, kterou si mohou ode dneška prohlédnout návštěvníci Arcibiskupského zámku v Kroměříži. Uvidí také obrazy z oltářů bratrstev, procesní sochy, tisky, pečetidla a další dochované předměty, jež byly určeny pro potřeby těchto sdružení. Výstava navazuje na výzkum tohoto fenoménu, na němž se podíleli odborníci řady vědních disciplín.   Podle kurátorky výstavy Martiny Potůčkové bratrstva představovala nedílnou součást křesťanské kultury od středověku až po osvícenství. Byla to dobrovolná sdružení v římskokatolické církvi, v nichž převažovali laici. "Vznikala v městech i vesnicích při jednotlivých farnostech. Přestože je nazýváme náboženská, zahrnovala také důležité sociální a kulturní aspekty. Zasahovala intenzivně do života člověka," vysvětlila Potůčková.   Bratrstva byla zrušena josefínskými reformami a dnes už se o jejich významu ví málo. Alespoň o částečnou rekonstrukci tohoto světa se v letech 2008 až 2009 snažil tým historiků umění, literárních vědců či muzikologů. Kroměřížskou výstavu lze chápat i jako prezentaci výsledků jejich bádání, poprvé byly veřejnosti představeny loni v Arcidiecézním muzeu v Olomouci.   "Exponáty zapůjčilo celkem 36 institucí a farností, vystavené předměty pocházejí například z kroměřížských arcibiskupských sbírek, z Moravské galerie v Brně či olomoucké Vědecké knihovny," uvedla Martina Miláčková z Arcidiecézního muzea Kroměříž, které sídlí na zámku. Podle pořadatelů bylo dohledávání předmětů mnohdy náročné. Po josefínských reformách se prodávaly v aukcích a mnohdy měnily svá místa.   Součástí projektu je i obsáhlá a bohatě ilustrovaná publikace, která shrnuje výsledky bádání. Společně s katalogem bylo vydáno i CD s písněmi barokních bratrstev. Výstava na kroměřížském zámku potrvá do 25. září.   jav snm  