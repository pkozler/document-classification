 Úterní generální stávka v Řecku přeruší leteckou dopravu  --------------------    Ke zpravodajství: FOTO/aktuality   Ve 4. odstavci jsme doplnili informaci o odletech z letiště Ostrava-Mošnov.   --------------------    Praha 27. června (ČTK) - Turisty letící v úterý na dovolenou do Řecka čekají komplikace a pravděpodobné změny času odletů letadel. Generální stávka v zemi zastaví leteckou dopravu v úterý hned dvakrát. Nejdříve mezi 7:00 - 11:00 místního času a poté ještě odpoledne od 17:00 do 21:00. ČTK to dnes řekla mluvčí letecké společnosti Travel Service Vlaďka Dufková. Letečtí dopravci proto přesouvají lety na časy mimo plánované protesty. Generální stávka dopravu v Řecku ochromí ještě ve středu.   "Stávka se dotkne deseti charterových letů Travel Service," uvedla Dufková. České aerolinie podle mluvčí Hany Hejskové zatím žádné lety přesouvat nemusí, protože jsou naplánovány mimo uvedené časy. Kromě ČSA na pravidelných linkách mezi Prahou a Aténami létají ještě korejské aerolinky Korean Air a český letecký dopravce Czech Connect Airlines (CCA). CCA dopravu zajišťuje dvakrát do týdne, úterní a středeční generální stávce se jeho lety vyhnou.   Cestovní kanceláře aktuálně komunikují s klienty a oznamují jim nové časy odletů. Cestovní kancelář Fischer například podle mluvčího Dana Plovajka informovala své klienty, že jejich odlet z řeckých ostrovů se kvůli stávce posune. Zatím společnost neví, kdy budou moci odletět. V případě, že by se odlet hodně oddálil, domlouvá pro ně cestovní kancelář prodloužení pobytu v daném hotelu.   Z letiště Ostrava-Mošnov odletí v úterý do Řecka celkem čtyři lety. Jejich časy upravily cestovní kanceláře tak, aby mohly na jihovýchodě Evropy přistát. "První ranní odlet je proto naplánován už na 03:30 místo původních 05:00. Přeplánovány jsou takto všechny odlety, aby mohly v Řecku přistát," uvedla mluvčí mošnovského letiště Michaela Kubešová. Dopravci podle ní nebudou čekat na žádné opožděné cestující, protože přesně musí dodržet čas příletu.   Kromě komplikací v letecké dopravě by plánovaná stávka žádný další dopad na turistiku mít neměla. "Dopravu z letiště nám zajišťují soukromé firmy, které ve stávce nejsou," řekl Jan Koláčný, obchodní ředitel Exim Tours. Podle zástupců cestovních kanceláří není reálné, že by se ke stávce jakoukoliv formou připojili lidé zaměstnaní v turistickém ruchu.   "Celkově do Řecka v úterý odlétá více než 2000 českých turistů," řekl ČTK mluvčí Asociace českých cestovních kanceláří a agentur (CČCKA) Tomio Okamura. Klienti cestovních kanceláří přitom nemají v případě přesunutí času odletu nárok na finanční odškodnění. mají ale nárok na občerstvení v případě, že se bude let oproti plánované změně času zpožďovat. K tomu by ale mohlo docházet, protože řecký vzdušný prostor bude v době mimo plánované protesty hodně přeplněný, varoval Okamura.   Řecko loni navštívilo 360.000 českých turistů a na žebříčku nejvíce navštěvovaných zemí pro letní dovolenou zaujímá čtvrtou příčku. Většina českých turistů ale směřuje na řecké ostrovy, kde většinu místních obyvatel živí turistický ruch a kde se protivládní protesty téměř nevyskytují.   cfr rkj jpt  