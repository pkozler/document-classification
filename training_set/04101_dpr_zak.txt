 Policie pátrá po řidiči, který na Přerovsku ujel od nehody  Přerov 9. ledna (ČTK) - Policisté hledají neznámého řidiče, který údajně v sobotu večer srazil na silnici mezi obcemi Čechy a Domaželice na Přerovsku chodce a z místa nehody bez poskytnutí pomoci ujel. Sedmatřicetiletý muž utrpěl lehké zranění. ČTK o tom dnes informovala krajská policejní mluvčí Marta Vlachová.   Nehodu policistům oznámil až dnes v noci ošetřující lékař z přerovské nemocnice. U chodce bylo dechovou zkouškou naměřeno 2,48 promile alkoholu. Policie nyní prověřuje, zda jej poškozený vypil před událostí nebo až po nehodě.   "Policisté žádají případné svědky, kteří v sobotu kolem 18:00 jeli po silnici mezi obcemi Čechy a Domaželice a muže zde potkali, aby volali na linku 158 nebo přímo na Dopravní inspektorát Přerov na číslo 974 778 259," dodala Vlachová.   jav snm  