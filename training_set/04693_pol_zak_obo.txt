 Sebevražedný útočník v obchodním domě v Kábulu zabil osm lidí  --------------------    Ke zpravodajství: FOTO/aktuality   Aktualizovali jsme počet obětí, doplnili jsme o prohlášení Talibanu, další podrobnosti.   --------------------    Kábul 28. ledna (ČTK) - Nejméně osm lidských životů si dnes vyžádal sebevražedný útok v obchodním domě v centru afghánské metropole Kábulu. Přinejmenším šest dalších lidí utrpělo zranění. Podle agentury AFP jsou mezi mrtvými tři cizinky, jejich příslušnost ale zatím upřesněna nebyla. Někteří ze zraněných jsou v kritickém stavu, uvedl šéf kábulské policie. K útoku se přihlásilo extremistické hnutí Taliban.   Obchodní dům, který se specializuje na nabídku potravin, s oblibou navštěvují cizinci a movití Afghánci. Supermarket leží v přísně střežené oblasti Vazír Akbar Chán v blízkosti několika zahraničních velvyslanectví.   Atentátník ještě před explozí spustil na přítomné v supermarketu Finest palbu. Exploze pak v obchodním domě způsobila požár. Policisté kvůli kouři a také kvůli zboží rozházenému po výbuchu na podlaze měli pohyb poničenou budovou ztížený.   Mluvčí Talibanu Zabiulláh Mudžáhid podle agentury AFP oznámil, že terčem útoku byli zaměstnanci americké soukromé bezpečnostní agentury Blackwater (v současnosti Xe). Podle Mudžáhida bylo několik zaměstnanců této společnosti zabito.   Bezpečnostní situace v Kábulu se v posledních dvou letech zlepšila, přesto se mu útoky povstalců nevyhýbají. Jejich terčem jsou zejména cizinci, které Taliban označuje za komplice afghánské vlády. Toto hnutí se také k většině útoků hlásí.   Bezpečnost v Kábulu mají v zásadě na starosti afghánské síly, které by měly plnou odpovědnost převzít od koaličních sil do roku 2014, a to v celé zemi.   hit hej  