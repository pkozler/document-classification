 V Miláně začaly přehlídky pánské módy na příští sezonu  --------------------    Ke zpravodajství: FOTO/aktuality   --------------------    Milán 15. ledna (ČTK) - Italští návrháři Roberto Cavalli a Dolce&amp;Gabbana dnes svými přehlídkami zahájili italský týden módy, který předvede pánské oblečení na příští sezonu. Podle agentury Reuters čeká módní domy napínavý rok, v němž se bude módní průmysl zotavovat z nejhoršího propadu za desítky let. Analytici předpokládají, že zájem o luxusní, ručně šité obleky a kravaty se ale pronikavě nezvýší.   "Jsou určité signály, že rok 2011 bude stabilní," uvedla federace Sistema Moda Italia (SMI), která zastupuje 60.000 firem oděvního a textilního průmyslu. Obrat výrobců italské pánské módy loni dosáhl zhruba 8,3 miliardy eur (zhruba 200 miliard korun).   "Módní domy mají jediný imperativ: růst, růst a růst," řekl agentuře Reuters Armando Branchini, tajemník italské asociace výrobců luxusního zboží Altagamma. Očekává, že módní domy otevřou více obchodů, které nabízejí zboží jediné značky, takzvaných monobrandů, aby povzbudili prodej na rychle rostoucích trzích, a že rozšíří nabídku oděvů pro volný čas.   "Luxusní sportovní oblečení je na vzestupu, prohlásil Branchini. Zatím nejvýraznější skupinou nakupující luxusní zboží jsou v italské módní metropoli bohatí Rusové. Branchini ale očekává, že Milán letos zaplaví také čínští turisté, kteří v příštích letech v utrácení za luxus ruské zákazníky předstihnou.   Módní průmysl je pro italský ekonomický růst klíčový. Obrat v odvětví loni vzrostl o zhruba 6,5 procenta na přibližně 60 miliard eur.   sd kš  