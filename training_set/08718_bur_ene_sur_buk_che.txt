 Ropa kvůli dolaru mírně zlevňuje, Brent se ale drží blízko 98 USD  Londýn 17. ledna (ČTK) - Ceny ropy na světových trzích dnes mírně zlevňovaly a reagovaly především na sílící kurz dolaru. Severomořský Brent se ale drží v těsné blízkosti 98 dolarů a podle analytiků je možné, že brzy překoná stodolarovou hranici. Organizace zemí vyvážejících ropu (OPEC) uvedla, že trh je dobře zásoben a není třeba zvyšovat těžbu. Přitom ale zvýšila odhad poptávky po ropě na letošní rok.   Kolem 18:00 se barel severomořské ropy Brent s dodáním v březnu prodával za zhruba 97,90 USD a proti předchozímu závěru v New Yorku byla jeho cena nižší asi o půl dolaru. Nejbližší termínový kontrakt na americkou lehkou ropu West Texas Intermediate (WTI) stál kolem 91,20 USD a ztrácel více než 30 centů.   Ve Spojených státech se kvůli státnímu svátku dnes neobchoduje, takže objemy obchodů jsou obecně slabší. Cena Brentu nicméně snížila náskok proti WTI na zhruba šest dolarů, zatímco v minulých dnech rozdíl přesáhl osm dolarů. To bylo nejvíce za poslední téměř dva roky. Pokles rozdílu ale zkresluje fakt, že v pátek se u Brentu přestalo obchodovat s únorovým kontraktem.   "Ceny ropy se zvyšují od poloviny listopadu a teď se blížíme k hranici 100 dolarů. Na severní polokouli se přitom trochu oteplilo a konec zimy už je na dohled," poznamenal makléř společnosti Bache Commodities Christopher Bellew.   OPEC dnes uvedl, že trh s ropou je dobře zásoben a v první polovině by se měl zvyšovat rovněž objem zásob. Kartel ale přitom zvýšil odhad růstu poptávky po ropě na letošní rok o 50.000 na 1,23 milionu barelů denně. To by měl být nárůst k loňské poptávce. Ve světě se nyní spotřebovává zhruba 86 milionů barelů ropy denně. OPEC je přesvědčen, že za nynějším růstem cen ropy bylo hlavně chladné počasí na začátku zimy a částečně celosvětový růst investic do komodit.   Mezinárodní agentura pro energii (IEA) nicméně poznamenala, že OPEC by měl být současnou cenou velmi znepokojen. Ropa je totiž nejdražší od října 2008, kdy rychle sestupovala z historického maxima. To v případě ropy WTI činilo zhruba 147 dolarů a bylo jej dosaženo těsně před tím, než se globální ekonomika ponořila do hluboké recese.     Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  březen  97,88  98,38     New York - Nymex  WTI  únor  91,18  91,54     spr mha  