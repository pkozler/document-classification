 Diktatura Duvalierů stála život až 50.000 lidí  --------------------    Ke zpravodajství: FOTO ve Fotobance   --------------------    Port-au-Prince/Praha 19. ledna (ČTK) - Hlavní události a údaje související s bývalým haitským diktátorem Jeanem-Claudem Duvalierem, který se o víkendu nečekaně vrátil do vlasti po 25 letech v exilu ve Francii a jehož v úterý prokuratura formálně obvinila z několika zločinů:     - Jean-Claude Duvalier, přezdívaný Bébé Doc či Baby Doc (narozen 3. července 1951 v Port-au-Prince), se stal prezidentem Haiti v roce 1971 ve svých 19 letech - jako jeden z nejmladších šéfů států na světě. O tento úřad údajně ani nestál (prý chtěl po otci, aby funkci předal jeho starší sestře), více než politika ho totiž zajímaly večírky, lov, auta a ženy.   - Vedení země převzal Baby Doc po zemřelém otci Françoisi Duvalierovi (zvaný Papá Doc - původem doktor), jenž byl zvolen prezidentem v roce 1959, ale záhy nastolil diktaturu a v roce 1964 se prohlásil doživotním prezidentem. V diktatuře jako "doživotní prezident" pokračoval i jeho syn Bébé Doc, než byl v únoru 1986 po asi měsíci nepokojů svržen a uprchl do Francie.   - Oba Duvalierové využívaly k teroru a "mizení" (vraždám) svých skutečných i domnělých odpůrců polovojenskou fašistickou organizaci tzv. tontons-macoutes, jejíž název "strejdové s pytlem" (podle haitské pohádky) strašil původně jen děti. Během vlády otce a syna Duvalierů bylo zavražděno či beze stopy zmizelo až 50.000 lidí a milion a půl Haiťanů emigrovalo.   - O hospodářství nejchudší země západní polokoule se Duvalierové příliš nestarali, naopak veřejné prostředky využívali k financování svého luxusního životního stylu. Podle žebříčku Světové banky z roku 2007 zpronevěřil Jean-Claude Duvalier ze státní pokladny 300-800 milionů dolarů.   - Po útěku z vlasti se Duvalier usadil ve Francii, kde neúspěšně žádal o politický azyl. V roce 2005 oznámil záměr vrátit se do vlasti a kandidovat tam následující rok v prezidentských volbách, což mu ale volební komise neumožnila. Tehdy se objevily spekulace, že jedním z důvodů Duvalierovy snahy vrátit se do domácí politiky je vyčerpané bankovní konto.   - I ve Francii žil Duvalier zpočátku v luxusu a o většinu peněz ho počátkem 90. let připravil rozvod s Mich&#xE8;le Bennettovou. Loni v únoru švýcarský soud rozhodl, že asi 4,6 milionu dolarů na švýcarských bankovních účtech má být vráceno rodině Duvalierů (konta byla v roce 1986 zmrazena na žádost haitské vlády). Švýcarská vláda, která pochybuje o Duvalierově nároku na tyto peníze, ale vydání peněz zatím zablokovala.   - V roce 2007 se Duvalier v rozhlase omluvil: "Pokud se za mého prezidentského mandátu vláda dopustila nějakých fyzických, morálních či ekonomických nepravostí, přejímám za to historickou odpovědnost... a žádám lid o odpuštění."   - V úterý byl Duvalier na Haiti formálně obviněn z korupce, krádeže, zpronevěry veřejných fondů a z dalších zločinů, jichž se údajně dopustil v úřadě prezidenta (1971-1986). Skupiny bojující za lidská práva a další kritikové ale požadují, aby byl stíhán též za vraždy a mučení tisíců lidí během jeho vlády.   - Média spekulují o důvodu Duvalierova návratu na Haiti. On sám řekl, že "přijel pomoci haitskému lidu". Zemi loni v lednu postihlo ničivé zemětřesení (na 230.000 obětí), od poloviny října tam zemřelo na 3800 lidí na choleru a od konce roku je zmítána nepokoji. Ty vypukly po prvním kole prezidentských voleb, jež provázely podvody, jejichž výsledek nebyl dosud vyhlášen a druhé kolo bylo zatím odloženo na neurčito.   - Od vyhlášení nezávislosti (v roce 1804, jako druhá země amerického kontinentu po USA) zažilo Haiti desítky vojenských převratů, okupaci Spojenými státy (1915-1934) a několik diktatur, z nichž nejkrvavější byla právě vláda Duvalierů. První demokraticky zvolený prezident, Jean-Bertrand Aristide, se na Haiti ujal úřadu až v roce 1991, ale i jeho nakonec donutily nepokoje v roce 2004 uprchnout ze země, dnes žije v JAR.    Šárka Nobilisová rmi  