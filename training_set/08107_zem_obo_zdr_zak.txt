 Vláda schválila návrh novely zákona o rostlinolékařské péči  Praha 12. ledna (ČTK) - Vláda dnes schválila návrh novely zákona o rostlinolékařské péči. Nová právní úprava mimo jiné rozšiřuje okruh subjektů, které mohou vyrábět a označovat dřevěné obaly určené pro export do zemí, jež nejsou členy EU. ČTK to řekla mluvčí ministerstva zemědělství (MZe) Tereza Dvořáčková. Novela vypouští ustanovení původního zákona či jejich části, které jsou nově upraveny přímo předpisem EU.   "Cílem novely je vypustit ze zákona o rostlinolékařské péči ta ustanovení, která jsou nově upravena přímo použitelným předpisem Evropské unie. Usnadní také orientaci uživatelů v zákoně a doplní potřebné kompetence ministerstva zemědělství a Státní rostlinolékařské správy," shrnul principy novely ministr zemědělství Ivan Fuksa.   "Zjednoduší se administrativa a dojde k procedurální úpravě správního řízení v oblasti rostlinolékařské péče, v těch otázkách, ve kterých nelze pro specifika úpravy obecně aplikovat správní řád," dodal Fuksa.   Až doposud mohly vyrábět k exportu určené dřevěné obaly pouze osoby, které jsou vybaveny zařízením určeným k hubení škodlivých organismů, čili sušárnou. Nově budou obaly k vývozu produkovat všechny subjekty, které zajistí jejich výrobu z řádně ošetřeného dřeva. Dřevo musí být před vývozem upravováno, neboť může být zdrojem nákaz.   mjr vju      