 Hala pro lední sporty v Jihlavě se může začít stavět na jaře  Jihlava 6. ledna (ČTK) - Jihlavští radní vybrali dodavatele stavby veřejného sportoviště pro lední sporty v sousedství Horáckého zimního stadionu v Tyršově ulici. Kvůli stížnostem občanů stále chybí stavební povolení. Podle primátora Jaroslava Vymazala (ODS) by při dodržení zákonných lhůt mohla být stavba zahájena letos na jaře.   "Výběr dodavatele bez vydání stavebního povolení není nestandardní, takový postup město použilo už několikrát," řekl dnes Vymazal novinářům. Sportoviště postaví společnost Podzimek a synové společně s firmou Metrostav za necelých 179 milionů korun, což byla podle primátora nejnižší nabídka.   Občané z okolí zimního stadionu se obávají hlavně zvýšeného hluku a většího dopravního ruchu v lokalitě. Podle Vymazala jsou však stížnosti neopodstatněné. "Všechny studie potvrdily, že podmínky se naopak zlepší. Nová hala vznikne na nevyužívané venkovní ledové ploše vedle stadionu, která nyní slouží jako parkoviště. "Podzemní parkoviště bude mít stejnou kapacitu, střecha sportoviště bude porostlá zelení," uvedl Vymazal.   Stavba by měla trvat 18 měsíců. Veřejné sportoviště bude sloužit pro bruslení veřejnosti, žáků škol, pro oddíly krasobruslení a amatérský hokej. Rekonstrukcí projde i sousední budova, kde kromě technického zázemí bude infocentrum, šatny a tělocvična. Prostor mezi oběma budovami bude pro větší pohodlí návštěvníků přecházejících ze šatny do budovy veřejného sportoviště zastřešen ocelovou konstrukcí a čirým sklem. Dotace z Evropské unie pokryje 150 milionů korun.   Horácký stadion byl postaven v letech 1954 až 1955. V roce 1967 byl zastřešen, v roce 1989 přibylo venkovní kluziště a posilovna.   bjr sap   