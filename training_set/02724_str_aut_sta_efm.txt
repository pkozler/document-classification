 Ekonom.cz: Škoda Auto si v M. Boleslavi koupila dvě staré továrny  Mladá Boleslav 5. ledna (ČTK) - Společnost Škoda Auto si nedaleko svého technologického centra u řeky Jizery nedávno koupila dvě velké staré továrny. Informaci dnes zveřejnil server Ekonom.cz s odvoláním na zdroj z Mladé Boleslavi. Jde údajně o opuštěný lihovar a bývalý závod na výrobu automobilových baterií Akuma.   Pracovníci automobilky transakci týdeníku potvrdili, tiskové oddělení však nechce její důvod upřesnit. "Společnost typu Škoda Auto si zajišťuje pozemky s ohledem na budoucí vývoj," řekl mluvčí firmy Rudolf Dreithaler. Podotkl, že v tuto chvíli neexistují plány na rozšíření technologického centra.   Podle neoficiálních zdrojů je cílem snaha připravit si prostor pro další rozšíření technologického centra, protože Škoda Auto chce v budoucnu nabízet auta ve všech významnějších segmentech a musí je někde vyvíjet. Firma se navíc často podílí i na vývojových činnostech určených pro celý koncern Volkswagen.   Technologické centrum bylo otevřeno v roce 2008. Dvouletá výstavba stála 1,16 miliardy korun, dotace od státu pokryla 16 procent. Vzhledem k tomu, že je objekt umístěn v povodňové zóně vedle řeky Jizery, je posazen na pilotech, díky čemuž vznikla v přízemí plocha pro parkování 300 zkouškových a služebních vozů. Loni v polovině prosince v něm automobilka zahájila také provoz nových akustických laboratoří.   zik mol  