 Ligový lídr z Plzně chce posílit kádr o Filla s Trappem  --------------------    Ke zpravodajství: FOTO/aktuality   Rozšířili jsme od 7. odstavce.   --------------------    Plzeň 4. ledna (ČTK) - Vedení fotbalistů Viktorie Plzeň na startu zimní přípravy potvrdilo, že by v přestupním termínu chtělo přilákat do týmu dva bývalé hráče západočeského klubu. Z norského Stavangeru vábí Martina Filla a jedná také s Petrem Trappem, který dal na konci loňského roku výpověď ve Slavii Praha. Na dnešní tiskové konferenci to řekl sportovní ředitel prvního týmu ligové tabulky František Mysliveček.   Západočeši vstoupili do přípravy prvním tréninkem v pondělí, ale na něm ještě obě případně posily chyběly. "Máme zájem v obou případech a byli bychom rádi, aby k dohodě došlo co nejdříve, aby mohli absolvovat přípravu u nás," uvedl Mysliveček.   Odmítl naopak spekulace, že by se klub snažil kontaktovat Tomáše Zápotočného, kterého by ráda z Besiktase Istanbul nalákala také Sparta. "Kdo by takového hráče nechtěl v kádru mít, ale nekontaktovali jsme ho," prohlásil.   Podle všeho také definitivně padla možnost, že by do Štruncových sadů přišel někdejší reprezentační útočník Václav Svěrkoš. "Byl v okruhu hráčů, o nichž jsme uvažovali, ale Vašek má asi jiné představy," řekl Mysliveček.   Trenér Pavel Vrba naznačil, že jeho někdejší ostravský svěřenec příliš nejevil snahu obléct plzeňský dres. "Chceme jít do budoucna vždy cestou přivést hráče, kteří mají absolutní zájem o náš klub, ale když opadá, tak se do toho nehrneme," uvedl kouč.   Jedinou novou tváří je zatím brankář Dominik Rodinger, kterého klub testuje. Do Brna odešel na půlroční hostování Lukáš Krbeček. "My jsme mu chtěli umožnit, aby mohl co nejvíce chytat, a Brno mělo velký zájem. My půjdeme do jara s dvojicí Pavlík-Ticháček. Pavlíkovo hostování z Kladna jsme proměnili v přestup," dodal sportovní ředitel.   Ligový lídr má přípravu rozdělenou na čtyři bloky: v prvním nabírání kondice v domácím prostředí, součástí druhého budou čtyři přípravné zápasy na umělém trávníku a pak dvě herní soustředění v zahraničí - turnaj ve španělském Alicante a přípravné duely na Kypru.   "Ve Španělsku dostanou všichni hráči stejnou šanci, na Kypru už budeme pilovat ideální sestavu pro jarní start," vysvětlil Vrba, který letos odmítl s týmem startovat v Tipsport lize. Jednak kvůli tomu, že se žádná skupina nebude hrát v Plzni a nechtěl dojíždět, navíc i kvůli nevhodným termínům.   "Nechtěli jsme v době dvoufázové přípravy hrát těžké zápasy," dodal kouč, který se bude snažit přes zimu pracovat i na tom, aby jeho svěřenci neměli v hlavě stále bitvu o titul.   I k němu se donesly informace libereckého Jiřího Štajnera, že plzeňští hráči ve vzájemném duelu 16. kola řešili, jaký je výsledek souběžně hraného zápasu Slovácko - Sparta. "Neumím si ani představit, že by se něco podobného mohlo stát," kroutil ještě dnes hlavou trenér.   Totéž si myslí i kapitán mužstva Pavel Horváth. "Podle mě to je blbost. Naši kluci v obraně, kteří o tom údajně měli mluvit, na hřišti spíše mlčí," shazoval v žertu Štajnerova slova plzeňský středopolař.   Sám se prý ale zasadí, aby se během zimy ani jara neřešily bodové zisky konkurentů v boji o titul, ale spíš vlastní hra. "Nemůžeme se dívat na ostatní ani plánovat body," zdůraznil zkušený záložník.   hap nkr  