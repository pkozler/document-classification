 Studenti předvedli v Praze ekologické  textilie  --------------------    Ke zpravodajství: FOTO ve Fotobance; AUDIO  ID foto:  F201105100220301 ,  F201105100221801 ,  F201105100221501    --------------------    Praha 10. května (ČTK) - Módní přehlídka takzvané nízkouhlíkové kolekce EarthPositive dnes oživila prostor před budovou Národního technického muzea v pražských Dejvicích. Po zeleném koberci se prošli studenti oděvní školy v oblečení vyrobeném z ekologicky získaných zdrojů. Pořadatelé ve spolupráci s organizací na obranu lidských práv Amnesty International chtějí upozornit na morální a etické aspekty moderní výroby oděvů.   "Celá kolekce se vyrábí s využitím obnovitelných zdrojů energie, tedy větrné a solární. Továrna, kde se bavlna zpracovává, je poháněna větrnými turbínami," řekla ČTK za pořadatele Anna Škopková ze společnosti OP Tiger. Upozornila, že do Evropy se tato produkce převáží lodní dopravou, nikoli leteckou. "Cílem je, aby se uhlíková stopa co nejvíce snižovala," dodala.   Kolekce triček, mikin, legín, tepláků, tašek a dalšího textilu byla v březnu oceněna na Týdnu klimatu ve Velké Británii hlavní cenou v kategorii Nejlepší iniciativa v boji proti klimatické změně. Při výrobě se podle pořadatelů akce zachovávají evropské standardy etiky práce.   Na prosluněném prostoru mohli zájemci sledovat dámské, pánské i dětské oblečení. "Jde o biotričko, které je vyrobené z bavlny získané etickým a ekologickým způsobem," uvedla Škopková. Upozornila, že prostřednictvím webové stránky  www.coromoro.com  si mohou lidé vybírat nepotištěné výrobky, ale také designové potisky nebo oděv ozdobit podle vlastního návrhu.   Mimo kvality, etického a ekologického hlediska je podle pořadatelů výhodou těchto "nízkouhlíkových" výrobků také "čisté svědomí". Připouštějí však, že při nákupech mnohdy spíše než mravní aspekt rozhoduje cena. Designová biotrička z etické a ekologické výroby přijdou asi na 399 korun.   "Snažím se sledovat, zda jsou výrobky ekologické. Nakupuji ale spíše podle momentální nálady a dojmu," přiznala studentka Věra Hejková z Oděvní školy módního návrhářství.   Prezentace barevných textilií má podpořit kampaň Amnesty International s názvem Byznys a lidská práva doprovázenou výstavou před budovou NTK. Podle koordinátorky kampaně Lenky Pitronové je cílem projektu odhalovat firmy, které porušují lidská práva. Mezi negativní praktiky patří využívání dětské práce, diskriminace, nedodržování práv zaměstnanců nebo ekologická devastace prostředí. Zájemci mohli podepsat petici zaměřenou na zlepšení chování evropských firem v rozvojových zemích. Dosud získala podporu 7500 lidí a 12 českých firem. V polovině letošního roku by měla být předána ministerstvu průmyslu a obchodu, aby podpořilo odpovědnost firem působících v Evropské unii.   Alexandra Malachovská dr  