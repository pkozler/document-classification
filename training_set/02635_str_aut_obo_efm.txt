 Porsche Inter Auto CZ loni zvýšila tržby o pět pct na 6,3 mld. Kč  Praha 11. ledna (ČTK) - Největšímu tuzemskému prodejci vozů koncernu VW a výhradnímu dovozci značky Porsche, společnosti Porsche Inter Auto CZ, loni vzrostly tržby o téměř pět procent na 6,3 miliardy Kč. Firma zvýšila prodej nových aut o 11 procent na 10.036 vozů. Vedle toho prodala 2845 ojetých automobilů. Sdělila to dnes ČTK v tiskové zprávě.   U nových automobilů byla největší poptávka po modelech značky Škoda, kterých společnost prodala 4564 kusů. Následuje Volkswagen s odbytem 3061 osobních aut a 987 užitkových vozů.   Prodej luxusní značky Porsche se zvýšil o pětinu na 223 aut. Nejprodávanější byl model Cayenne s odbytem 108 vozů, následuje Panamera se 77 prodanými auty. Legendární model 911 si koupilo 25 zájemců.   "Překonali jsme další hranici v prodeji nových vozů, a potvrdili tak svou roli jedničky na českém trhu. Velký zájem byl především o malé vozy a vozy luxusního segmentu. Především u značky Porsche prodeje vytrvale rostou, a to hlavně díky modelům Panamera a novému Cayenne. Předpokládáme, že letos prodáme více než 250 automobilů Porsche," uvedla mluvčí Porsche Inter Auto Anna Gruberová.   Porsche Inter Auto CZ je 100 procentní dceřinou společností rakouské firmy Porsche Inter Auto se sídlem v Salzburgu. Firma je největším prodejcem vozů Volkswagen, Audi, Škoda a importérem značky Porsche v České republice. V Česku v současné době zaměstnává 720 pracovníků v osmi pobočkách. Sítě provozoven Porsche Inter Auto působí v dalších 18 zemích.   jsa dvd    