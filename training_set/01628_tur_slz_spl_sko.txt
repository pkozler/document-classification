 Lepší hotely v Libereckém kraji jsou na prázdniny téměř obsazené  Liberec 30. ledna (ČTK) - Výborné sněhové podmínky zvýšily zájem o prázdninové pobyty v horských střediscích Libereckého kraje. Hlavně lepší hotely vyšších kategorií v oblíbených střediscích hlásí na pololetní a jarní prázdniny už téměř obsazeno. Zákazníci stále více upřednostňují lepší kvalitu a služby a například čtyřhvězdičkový hotel Sklář v Harrachově má poslední volná místa. Podobně jsou na tom i oblíbené tříhvězdičkové hotely Bílý Hořec, Karolina nebo Bellevue. Poměrně volno je zatím v penzionech a apartmánech, zjistila ČTK.   "Pro únorové prázdninové termíny je nutné zajednat ubytování co nejdříve, protože prodáváme poslední volné pokoje. Na březen jsme připravili výhodné balíčky služeb, které se už také výborně prodávají," řekl dnes ČTK Jaroslav Svoboda, jednatel společnosti Czech Inn Hotels, která v krkonošském středisku Harrachov provozuje hotely Karolina, Bellevue, Parkhotel nebo Harrachov Inn. Zákazníci podle něj mají zájem hlavně o kratší tří a čtyřdenní pobyty, zejména o prodloužené víkendy. "Klienti dávají hodně přednost objednávkám na poslední chvíli, často se k nám ale vracejí i několikrát v jednom měsíci," dodal Svoboda.   Podobnou zkušenost mají i v čtyřhvězdičkovém hotelu společnosti Orea - Sklář. "Obecně je obsazenost na pololetní a jarní prázdniny velmi vysoká, volných míst je málo a rychle ubývají," řekl dnes ČTK generální ředitel hotelu Martin Kocourek. O kvalitní ubytování a služby podle něj nemají zájem jen cizinci, ale roste podíl české klientely. "Máme hodně klientů z Libereckého kraje, ale i z jiných regionů České republiky," dodal. Délka pobytu se podle něj obvykle pohybuje kolem čtyř až pěti dní, na delší pobyty jezdí hlavně Němci a turisté ze zemí bývalého Sovětského svazu.   Menší zájem je o levnější ubytování v penzionech či soukromí, kde je stále dost volných míst. "Klienti chtějí co nejlepší servis, snídani nebo ještě lépe polopenzi, nikomu se o dovolené nechce vařit, a tak se nejlépe prodávají pobyty s takovými službami," řekla dnes ČTK Gabriela Grohová z informačního centra v oblíbeném jizerskohorském středisku Bedřichov. Penziony bez služeb se podle ní obsazují až jako poslední. Klienti také stále častěji žádají jen víkendy nebo nejvýše třídenní pobyty, ubytovatelé mají ale raději hosty na celý týden a tak často vyčkávají a kapacity prodávají až na poslední chvíli.   Rostoucí zájem o ubytování zaznamenává v posledních dnech také liberecké zábavní Centrum Babylon, v jehož areálu je čtyřhvězdičkový hotel s 1000 lůžky. Krajské město nabízí velmi dobré podmínky k lyžování ve Sportovním areálu Ještěd, kam hosty zdarma dopravuje hotelový autobus. Stotisícový Liberec má navíc i velké množství dalšího vyžití, které v horských střediscích většinou chybí. "Na pololetní a jarní prázdniny jsme obsazeni ze 60 procent," řekl generální ředitel Centra Babylon Vlastimil Čadílek.   Horská střediska Jizerských hor a Krkonoš i liberecký Ještěd nabízejí vynikající sněhové podmínky. Na svazích leží až 140 centimetrů sněhu. Sjezdovky jsou upravené a pro vyznavače běžek jsou připravené desítky kilometrů běžeckých tras, které navazují na trasy v sousedním Polsku. Díky obnovenému vlakovému provozu přes Harrachov do sousedního Polska, mají milovníci lyžování možnost využít i střediska na opačné straně hranice.   ivc dp  