 Hokejové Slavii se rozrostla marodka, bek Špelda má zlomenou ruku  Praha 12. ledna (ČTK) - Hokejisté pražské Slavie přišli na delší čas o dalšího hráče základní sestavy. Se zlomenou rukou vypadl ze hry obránce Lukáš Špelda, který nedohrál čtvrteční extraligový zápas proti Mladé Boleslavi, původně však pouze kvůli bolavému zápěstí.   Zranění šestadvacetiletého zadáka, který až do tohoto utkání nechyběl v jediném duelu slávistů v sezoně, je však závažnější. "Mám zlomenou předloketní kost. Do hry se vrátím nejdříve za tři týdny," řekl Špelda klubovému webu.   Slavii provází smůla, na marodce již bylo s vážnějšími zraněními několik hráčů. V současnosti jsou dlouhodoběji mimo hru útočníci Dmitrij Jaškin a Vladimír Růžička. "Pokud vše půjde tak, jak má, stihnu poslední tři zápasy základní části," přiblížil svůj stav syn kouče Růžičky.   Mimo hru je navíc také další forvard Lukáš Krenželok, jehož limituje zraněné koleno.   vov nkr  