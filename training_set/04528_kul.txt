 Děj nového románu o Jamesi Bondovi se bude odehrávat v Dubaji  Londýn/Dubaj 17. ledna (ČTK) - Do Dubaje zamíří na svou novou misi britský superšpion James Bond. Novinářům to dnes prozradil spisovatel Jeffery Deaver, který píše nový román nazvaný Carte Blanche. Jak napsala agentura AP, Deavera prý zaujala "exotická dubajská směsice" zářících mrakodrapů a pouště. Žádné podrobnosti z příběhu, který má vyjít letos v květnu, ale neodhalil.   Amerického spisovatele Deavera, který už má na kontě sérii thrillerů, v nichž účinkuje génius forenzních věd Lincoln Rhyme, najali k napsání nové bondovky dědici původního tvůrce Jamese Bonda, britského spisovatele Iana Fleminga. Nová kniha má vyjít 28. května 2011, tedy k nedožitým Flemingovým 103. narozeninám, a přichází téměř 60 let po vydání prvního románu o agentu 007 Casino Royale. Dubaj ležící ve Spojených arabských emirátech se ale v zápletce bondovky objeví vůbec poprvé.   Ve světě se dosud podle údajů společnosti Ian Fleming Publications Ltd. prodalo více než 100 milionů knih o nepřemožitelném Jamesi Bondovi.   dk hej  