 Církve by mohly získat zpět půl majetku, zbytek v penězích  Rozšířili jsme v 5. odst. o informace o nepřítomnosti Haška na jednání   --------------------    Praha 30. května (ČTK) - Kabinet by mohl podle člena vládní komise pro narovnání vztahu mezi státem a církvemi Marka Bendy (ODS) církvím nabídnout ve vyrovnání zhruba polovinu majetku fyzicky. Za druhou, kterou vrátit nelze, by církve získaly peníze. Benda to ČTK řekl před schůzkou komise s představiteli církví a náboženských společností na ministerstvu kultury. Jak vysoká by suma byla, nechtěl prozradit.   Benda pouze uvedl, že návrhy připravené minulými vládami počítaly s poměrem peněz k vydávanému majetku zhruba dvě ku jedné. "Nyní bychom se měli posunout k poměru jedna ku jedné, je to zhruba půl na půl," konstatoval. Pražský arcibiskup Dominik Duka potvrdil, že návrh by měl obsahovat vyšší poměr vraceného fyzického majetku, přesný podíl ale před schůzkou neznal. Duka předpokládá, že vyrovnání bude svázáno s ukončením financování církví státem. Bylo by to průhlednější a efektivnější, soudí.   Komise složená z představitelů vládních stran ladila před schůzkou noty dnes dopoledne. Celý proces by měl mít podle ní co nejmenší dopad na státní rozpočet. Bez finančních kompenzací se však restituce asi neobejdou.   Místopředsedkyně Věcí veřejných Kateřina Klasnová očekává, že komise se dnes s církvemi ještě nedohodne na finálním řešení. Vládní komise chce vypracovat návrh zákona upravujícího podmínky pro nápravu některých křivd způsobených církvím a náboženským společnostem v době nesvobody. Restituce by měly být připraveny do roku 2012.   Jednání na ministerstvu kultury se dnes chtěl účastnit jihomoravský hejtman a šéf Asociace krajů Michal Hašek (ČSSD), úřad hodlal na setkání opozičního politika pozvat jako pozorovatele. Podle jeho mluvčí Lucie Proutníkové ale ministerstvo chybou úředníků pozvánku neodeslalo. "Dodatečná omluva ministra kultury za pochybení jeho úřadu neřeší to, že Michal Hašek nemůže dnes vládní návrh komentovat, neboť dosud neobdržel písemnou informaci z tohoto jednání, stejně jako celá opozice a celá česká veřejnost," uvedla v prohlášení.   O vyrovnání s církvemi usiloval již kabinet Mirka Topolánka (ODS). Podle jeho návrhu se měla církvím navrátit asi třetina majetku zabaveného komunisty. Zbytek měla nahradit částka 83 miliard korun vyplácená po dobu 60 let, i s úroky mělo jít o 270 miliard korun. Tento návrh ale neprošel.   lp rem rot  