 Emil Kusturica bude hlavní hvězdou festivalu Praha-Sen letní noci  --------------------    Ke zpravodajství: FOTO ve Fotobance  ID foto: F201011110435601, F200912080023201, F200911231121801, P200903230085601   --------------------    Praha 13. ledna (ČTK) - Srbský režisér, producent a hudebník Emir Kusturica s kapelou No Smoking Orchestra bude 22. července hlavní hvězdou 2. ročníku festivalu  Praha-Sen letní noci , který se uskuteční na pontonu na Vltavě a jejím nábřeží mezi pražským Karlovým mostem a mostem Legií. Ve stejný den vystoupí i Dan Bárta a skupiny Maxmaber Orkestar, Vrelo a The Spankers. ČTK to dnes řekl zástupce pořádajícího sdružení Luka Praha Veso Djorem.   Vstup bude stejně jako při loňském prvním ročníku akce, při níž Vltava v Praze a blízké okolí ožily říznou hudbou Gorana Bregoviče, zdarma. Bregović za doprovodu svého Svatebního a pohřebního orchestru roztančil na různých plavidlech i na nábřežích a mostech mnohé z desítek tisíc lidí sledujících show.   "Koncert je určený pro širokou veřejnost, předpokládaná účast je 80.000 až 100.000 lidí," podotkl Djorem.   V loňském roce si někteří návštěvníci stěžovali na slabý zvuk a špatný výhled na produkci Bregoviče. "Díky zvukaři z Francie bude zvuk dvakrát silnější a Kusturica si přiveze svá vlastní světla," sdělil Djorem. Dodal, že zážitek divákům zlepší také plazmové obrazovky větší než loni.   Součástí týdenního festivalu bude od 18. do 24. července i přehlídka Kusturicových filmů, koncerty a výstavy v pražských ulicích včetně Putující galerie v prostředcích městské hromadné dopravy.   Úspěšný filmař Kusturica se narodil v Sarajevu 24. listopadu 1954. K Česku má blízký vztah, v roce 1978 v Praze na FAMU absolvoval v ročníku Otakara Vávry. Za své filmy získal řadu ocenění. Je držitelem Zlatých palem z Cannes za snímky Otec na služební cestě (1985) a Underground (1995) a za režii filmu Dům k pověšení (1988). Na festivalu v Berlíně získal Stříbrného medvěda za Arizona Dream (1993), v Benátkách v roce 1998 Stříbrného lva za film Černá kočka, bílý kocour. K několika jeho filmům složil hudbu Bregović.   Prvopočátky No Smoking Orchestra sahají až do roku 1980, kdy pod označením Zabranjeno Pušenje založil sarajevský anarchista Nelle Karajič rockově-punkovou skupinu se zjevným vlivem Sex Pistols, ovšem v originálním balkánském balení. Skupina měla pro své anarchistické názory velké problémy s cenzurou, když si krátce po vydání svého debutového alba v roce 1984 Das ist Walter Karajič zavtipkoval na účet zesnulého prezidenta jugoslávské federace Tita a kapele hrozil zákaz. V roce 1986 do souboru mimo jiné vstoupil jako kytarista již tehdy oceňovaný filmový režisér Kusturica, později i jeho syn Stibor a název skupiny se změnil na anglický překlad - No Smoking Orchestra. Po své účasti na soundtracku ke Kusturicově filmu Černá kočka, bílý kocour skupina překročila hranice Bosny a Hercegoviny a stala se známou po celé Evropě.   Kusturica je také autorem punkové opery Time of the Gypsies. V současné době připravuje natáčení filmu o životě mexického zbojníka Pancha Villa v hlavní roli s Johnnym Deppem, s nímž už spolupracoval na snímku Arizona Dream.   Roman Jireš dr  