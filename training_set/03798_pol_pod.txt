 Lidé v pěti obcích volí zastupitele; zatím bez vážných problémů  Praha 8. ledna (ČTK) - V pěti českých a moravských obcích se dnes konají komunální volby. Ve čtyřech se opakují z rozhodnutí krajských soudů, které v nich zrušily výsledky říjnového hlasování převážně kvůli kupčení s hlasy voličů. Volby se tak odehrávají za zvýšené pozornosti médií, policie i zástupců nevládní organizace Transparency International (TIC). Hlasování zatím nikde neprovází závažné problémy, ovšem na některých místech se opět hovoří o obchodování s hlasy. Lidé volí zastupitele i v Libhošti, která se odtrhla od Nového Jičína.   V souvislosti s volbami v Českém Těšíně na Karvinsku se zatím policie zabývá čtyřmi anonymními podněty, avšak nemá žádné zprávy o tom, že by někdo narušil pořádek nebo spáchal trestný čin. Jediným dosud zaznamenaným incidentem byla událost z rána, kdy komise v Havlíčkově ulici prohlásila neplatným hlas muže, jenž předtím odnesl hlasovací lístky ven. Podezření, že se v Těšíně za hlasy platí, se objevilo i tentokrát, zatím ale neexistuje konkrétní důkaz. Situaci na místě monitorují členové TIC. Volební účast je podle mluvčí radnice vysoká.   Ani volební komise v Roudnici nad Labem na Litoměřicku, kde se volby opakují v jednom okrsku, zatím žádné výrazné problémy nezaznamenala. U volební místnosti v tamní škole stojí policisté, na místě byli i novináři, kteří se snažili zjistit, zda se neopakují machinace, kvůli kterým soud nařídil opakování voleb. Podivné je ale to, že se v nedávné době do volebního obvodu přistěhovalo 67 údajných nových obyvatel. Na rozdíl od říjnových voleb ale dnes nebylo vidět žádné mikrobusy, které by hromadně svážely voliče s vyplněnými lístky. Podle TIC se jen těžko dá prokázat, zda někdo někoho instruoval nebo zaplatil.   Menšímu zájmu veřejnosti se těší volby, které se odehrávají ve třech obvodech v Jirkově na Chomutovsku. U volebních místností v průběhu dne také stály hlídky strážníků i policie, žádné potíže ale řešit nemusely. O složení zastupitelstva od rána lidé rozhodují také v pěti volební okrscích ve Starém Plzenci. Soud tam výsledek říjnových voleb zneplatnil, protože na kandidátce jedné strany byli tehdy dva lidé, kteří neměli ve městě trvalé bydliště. Volí se v klidu, oproti loňsku je ale účast spíše slabší.   Při opakovaných volbách si lidé vybírají ze stejných kandidátek, které měli k dispozici v říjnu. Volby jsou ovšem pouze jednodenní, volební místnosti se uzavřou ve 22:00. Výsledky hlasování by se měly nejpozději v neděli objevit na serveru www.volby.cz.   jhr snm  