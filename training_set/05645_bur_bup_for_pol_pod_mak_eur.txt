 Nečas: ČR přijme euro až splní kritéria a bude to výhodné  Doplnili jsme podrobnosti z vyjádření Nečase ve 4. a posledním odstavci, další informace ve 3. odstavci.   --------------------    Praha 14. ledna (ČTK) - Česká republika přijme euro ve chvíli, kdy splní maastrichtská kriteria, eurozóna bude stabilní a nová měna bude výhodnější než udržení koruny, řekl dnes premiér Petr Nečas. Postoj svého kabinetu k přijetí společné evropské měny přiblížil ve svém vystoupení na konferenci s názvem Aktivní evropská politika - klíčový národní zájem ČR.   "Samozřejmě si musíme být vědomi našeho závazku k euru, s tím však lze počítat až ve chvíli, až budeme sami splňovat maastrichtská kriteria," poznamenal Nečas. Stabilizovat se podle něj musí také situace v zemích EU, které už společnou měnu používají a jsou nyní otřeseny nutností výrazně pomáhat některým z nich. Musí podle něj také platit, že "náklady na přistoupení k euru budou nižší než náklady na udržení samostatné koruny".   Země plní takzvaná maastrichtská kritéria tehdy, pokud schodek jejích veřejných financí nepřesáhl tři procenta hrubého domácího produktu a celkový veřejný dluh nepřekročil 60 procent HDP. Další podmínky se týkají průměrné výše inflace či směnného kurzu.   Česko jako malá, otevřená ekonomika, jejíž export z 80 procent směřuje do EU, má zájem na pokračování konvergenčního procesu v EU "v míře, v níž nám to hospodářská situace dovolí", uvedl premiér. Země by podle něj v EU měla předvídatelně a pragmaticky prosazovat své národní zájmy.     Česká vláda se podobným způsobem k možnosti přijetí eura vyjadřuje už delší dobu. Loni na podzim se podle médií na vládu obrátil prezident Václav Klaus s návrhem, aby ČR ve věci eura vyjednala v unii výjimku podobnou té, jako mají Velká Británie či Dánsko.   Praha také nemá zájem podílet se na nákladném záchranném plánu, takzvaném permanentním krizovém mechanismu, pro ty země eurozóny, které se dostaly do hospodářských potíží. V prosinci premiér uvedl, že Česko bude trvat na tom, aby se tento krizový mechanismus týkal jen zemí eurozóny, a ne států jako je ČR.   Mezi klíčové priority ČR vzhledem k novému unijnímu rozpočtu patří podle Nečase zvýšení konkurenceschopnosti EU v globální ekonomice. Zároveň je ale českým zájmem zachovat silnou kohezní politiku, která slouží k vyrovnání hospodářské úrovně zemí EU. Při čerpání fondů EU by nemělo jít jen o množství vyčerpaných peněz, ale skutečný přínos evropských dotací, dodal premiér.   ner jd vju  