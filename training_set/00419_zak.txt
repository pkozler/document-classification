 Výstražné sirény na Ostravsku a Opavsku doplní slovní varování  Ostrava/Opava 24. ledna (ČTK) - Pravidelná zkouška výstražných sirén se na Ostravsku a Opavsku od února rozšíří o slovní varování. Každou středu v měsíci se tak deset minut před polednem ozve hlášení, které na následné sirény upozorní. Změna zvukové zkoušky sirén se dotkne zatím jen dvou okresů v Moravskoslezském kraji a vyžádá si zhruba 350.000 korun. ČTK to řekl mluvčí krajských hasičů Petr Kůdela.   Slovní varování "Zkouška sirén, zkouška sirén, zkouška sirén. Za několik minut proběhne zkouška sirén..." uslyší obyvatelé Ostravska a Opavska poprvé ve středu 2. února. O deset minut později zazní již tradiční celorepublikové sirény - trvalý tón dlouhý 140 vteřin. "Úpravy umožní odvysílat hlášení o zkoušce nejen v českém, ale také anglickém, německém či ruském jazyce," dodal mluvčí.   Změna nastane zatím jen v okresech Ostrava-město a Opava, kde jsou instalovány sirény, jejichž upravení vychází levněji. Ve zbývajících částech kraje je jiný typ sirén - náklady na jejich úpravu by dosáhly zhruba 1,8 milionu korun, což je zatím mimo finanční možnosti krajských hasičů, řekl mluvčí.   Únorová změna varovného systému se tak dotkne přesně stovky z celkového počtu 678 sirén a obecních rozhlasů, které jsou v kraji připojeny do jednotného systému varování a vyrozumění. Například v Olomouci funguje zkouška sirén s předchozím slovním varováním už od roku 2008.     Od skutečného varování se zkouška sirén liší tím, že se při ní ozývá dlouhý nepřerušovaný tón. Při reálné hrozbě je to však tón kolísavý trvající rovněž 140 vteřin. Hasiči jej spouští při riziku nebo přímo vzniku mimořádné události, která může ohrozit životy či zdraví lidí.   hnz sap  