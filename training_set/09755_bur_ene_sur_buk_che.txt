 Ropa kvůli událostem v Egyptě prudce roste, Brent pod 100 dolary  Londýn/New York 28. ledna (ČTK) - Ceny ropy v podvečer reagovaly na eskalaci nepokojů v Egyptě a prudce zrychlily růst. Severomořská ropa Brent se dostala těsně pod 100 dolarů za barel a americká WTI pod 90 dolarů. Ropa tak výrazně zvýšila zisky dosažené díky odpoledním údajům o zrychlení růstu americké ekonomiky a posílení spotřebních výdajů.   Cena Brentu se vyšplhala až na 99,74 dolaru za barel a překonala letošní maximum za 27 měsíců z poloviny měsíce. WTI posílila až o čtyři dolary na 89,73 dolaru. Objem obchodování po zprávách z Egypta prudce vzrostl. Na jiných trzích klesaly akcie a rostly kurzy bezpečných měn jako japonský jen a dolar.   V egyptských městech dnes celý den pokračovaly protivládní protesty, prezident Husní Mubaraka vyhlásil zákaz nočního vycházení a poprvé od začátku nepokojů povolal do ulic armádu. Demonstranti požadující Mubarakovo odstoupení zapálili sídlo vládní strany a v centru Káhiry byla slyšet střelba. Incidenty byly hlášeny i z Alexandrie a ze Suezu, kde prezident také vyhlásil zákaz nočního vycházení.   Zprávy z Egypta i informace o obdobných nepokojích v Jemenu přiměly investory na ropném trhu zpětnými nákupy likvidovat krátké pozice, v nichž se spekuluje na krátkodobý pokles cen. "Rostou obavy ze situace v Egyptě a Jemenu a lidé mají strach, aby nešli do víkendu v krátkých pozicích," řekl agentuře Reuters analytik Phil Flynn z chicagské firmy PFGBest Research.   Ropu předtím posilovaly údaje z americké ekonomiky. Ta zrychlila na konci roku růst na 3,2 procenta ze 2,6 procenta ve třetím čtvrtletí a za celý rok vzrostla o 2,9 procenta, nejrychleji od roku 2005. Čtvrtletní růst byl sice mírně slabší, než se čekalo, příjemně však překvapil nejvyšší nárůst spotřebních výdajů za čtyři roky i silný export.   "Spotřeba v USA dopadla lépe, než se čekalo, a to je nepochybně pro poptávku po ropě pozitivní," řekl agentuře Reuters Carsten Fritsch, komoditní analytik německé Commerzbank.   WTI v posledních měsících proti Brentu srážel nepřesvědčivý výkon americké ekonomiky a vysoké zásoby na americkém trhu. Dnes dopoledne přirážka Brentu vůči WTI vystoupila až nad 12 dolarů, nejvýše od počátku roku 2009.       Ceny ropy v dolarech za barel (asi 159 litrů) v 19:59 SEČ:     burza  typ  kontrakt  aktuální cena  předchozí závěr     Londýn - ICE  Brent  březen  99,47  97,39     New York - Nymex  WTI  březen  89,23  85,64     hp jw  