 Silnice v Olomouckém kraji mohou kvůli mlhám namrzat  Olomouc 17. ledna (ČTK) - Se zvýšenou opatrností by dnes měli vyrážet na cesty řidiči v Olomouckém kraji. V regionu totiž cesty pokryla mlha, která může místy namrzat. Silničáři sice již v noci začali silnice sypat, přesto upozorňují na možná rizika. Na Šumpersku je kvůli vodě uzavřena cesta Bohuslavice - Lukavice.   Například na Šumpersku začala mlha na silnicích způsobovat námrazu kolem 03:00. "Solili jsme to, už by cesty měly být dobré, v terénu máme ještě jednu posádku. Cesty jsou nyní holé a mokré, řidiči by měli ale dávat pozor," řekl dnes ČTK dispečer šumperské správy silnic. Podobná situace je i na Jesenicku či Olomoucku. "Mlhy mohou místy namrzat ve vyšších polohách, je to nebezpečné. Řidiči by měli dávat pozor také na mostech, kde se teplota pohybuje kolem nuly," upozorňuje také dispečer prostějovské správy silnic. Souvislá mlha dnes ráno pokrývá také silnice na Přerovsku. "Cesty jsou nyní po chemickém posypu. Sjízdné jsou ale se zvýšenou opatrností, může to stále přimrzat," doplnil dispečer přerovské správy silnic.   Na Šumpersku musela být kvůli vodě uzavřena silnice třetí třídy mezi Bohuslavicemi a Lukavicemi. Silničáři nabádají řidiče k opatrnosti hlavně v noci, stojí tam totiž půl metru vody. "Například dnes v noci tam někdo vletěl," doplnil šumperský dispečer. Silničáři proto počítají s tím, že kromě dopravního značení, které je nyní v mlze špatně vidět, postaví před úsek také zábrany.   ftv jpt  