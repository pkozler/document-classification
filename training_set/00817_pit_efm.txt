 Tchajwanský smluvní výrobce čipů TSMC loni zvýšil tržby na rekord  Tchaj-pej 10. ledna (ČTK) - Tchajwanský smluvní výrobce čipů Taiwan Semiconductor Manufacturing (TSMC) uzavřel loňský rok s rekordními tržbami 419,5 miliardy tchajwanských dolarů (téměř 274 miliard Kč). Meziročně se zvýšily o 41,9 procenta díky poptávce po vyspělé elektronice, uvedl dodavatel čipů pro společnosti Texas Instruments, Qualcomm a Nvidia v dnešní zprávě.   Podnik také uvedl, že má dobrý start do letošního roku a je připraven zvýšit výdaje do technologií, aby mohl ve velkém množství vyrábět pokročilé čipy pro nová zařízení. V samotném prosinci se tržby TSMC zvýšily v meziročním srovnání téměř o 11 procent, ale proti listopadu o 5,5 procenta klesly.   TSMC si vybudovala přední pozici ve výrobě čipových komponentů tím, že vměstnala technologie do menších elektrických obvodů. Ty nacházejí uplatnění ve výkonnějších čipech pro složitější zařízení, například chytré mobilní telefony, počítače a ploché televizory.   Větší rozsah výroby a širší základna spotřebitelů pak dovolují TSMC mít vyšší ziskové marže než její menší rivalové United Microelectronics (UMC) z Tchaj-wanu a Semiconductor Manufacturing International z Hongkongu.   Investoři sázejí na silné fundamentální faktory, které má TSMC před sebou, a její akcie vzrostly nejvýše za dekádu ještě před zveřejněním zprávy o tržbách. Analytici ale varují před druhou polovinou roku, kdy se vlivem optimistických předpovědí poptávky můžou zvýšit podnikové zásoby, napsala agentura Reuters.   pok dvd  