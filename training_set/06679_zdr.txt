 V ČR za loňský rok přibylo v evidenci 180 nových případů HIV  Opravili jsme v titulku a v první větě 1. odstavce chybné: "178 případů HIV" na správné "180 případů HIV" a vypustili jsme část první věty: "AIDS propuklo u 29 nakažených a zemřelo 13 lidí." Údaje opravil Státní zdravotní ústav.   --------------------    Praha 27. ledna (ČTK) - V ČR za loňský rok přibylo 180 případů HIV pozitivity. Celkem se za 24 let sledování nakazilo k 31. prosinci 2010 v ČR virem HIV už 1522 lidí, z toho 321 onemocnělo AIDS, 169 lidí tomuto onemocnění podlehlo. Vyplývá to ze statistik Národní referenční laboratoře pro AIDS, které ČTK poskytl ředitel Domu světla Miroslav Hlavatý.   Podle odhadů přinejmenším čtvrtina nakažených v ČR o své nemoci neví a přenáší ji dál. Nejčernější statistiky vykazuje Praha, kde je evidováno 723 nakažených. Následují kraje Středočeský (147) a Jihomoravský (129) kraj, nejméně zjištěných infekcí je na Vysočině (16) a v kraji Pardubickém (18).   V naprosté většině případů se přenesla nákaza při nechráněném sexuálním styku, přičemž podle loňských údajů 58 procent bylo mezi homo či bisexuály.   "Příčinou pokračujícího nárůstu šíření infekce v ČR je beze sporu velmi rozšířené rizikové sexuální chování. V porovnání se západními státy používání kondomů zůstává v ČR nedostatečné, a to i s náhodným partnerem," varovala Džamila Stehlíková z Národního programu HIV/AIDS při Státním zdravotním ústavu. Dalším alarmujícím údajem je podle ní stále nižší věk nakažených. Většina nově nakažených žen je ve věku mezi 20 až 30 roky, nakaženým mužům je nejčastěji mezi 30 až 35 lety.   Odborníci proto doporučují důsledné používání prezervativů, a to i při orálním sexu. Kromě HIV ochrání kondom i před dalšími sexuálně přenosnými chorobami, například syfilis. Spolu s homosexuály patří mezi nejrizikovější skupiny také prostitutky a narkomani. Důležitou skupinou, která se podílí na nárůstu počtu HIV pozitivních, jsou i cizinci. Nejvíce jich pochází z Ukrajiny a subsaharské Afriky.   Od objevení AIDS v 80. letech zemřelo ve světě na tuto nemoc 30 milionů lidí a 60 milionů se nakazilo.   nam mal  