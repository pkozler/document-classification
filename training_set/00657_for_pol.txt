 Tradicí inaugurace amerických prezidentů je 20. leden  --------------------    Ke zpravodajství: FOTO ve Fotobance  ID foto: P201101130089701, FO00041285, F200812120066001, P201011090765201, P200901200953101   --------------------    Washington/Praha 17. ledna (ČTK) - Inaugurace, po níž se prezident USA ujímá své funkce, je rituálem plným symbolů, pravidel i postupně vzniklých tradic. George Washington přísahal v roce 1789 v New Yorku, do Washingtonu na Kapitol se slavnostní akt přenesl v roce 1801 s Thomasem Jeffersonem. Zpočátku také datum prezidentského slibu připadalo na 4. březen, až druhá inaugurace Franklina Roosevelta v roce 1937 se konala 20. ledna. Nejinak tomu bylo i před dvěma lety, kdy věrnou službu své domovině slíbil Barack Obama.   Roosevelt založil ještě jednu tradici, když šel v roce 1933 před inaugurací na bohoslužbu do kostela u Bílého domu. Po něm to tak dělají všichni noví prezidenti. Další zvyklostí je to, že dosluhující hlava USA doprovází svého nástupce na Kapitol. Co se týká inauguračních projevů, většina jich nebyla výjimečná, některé ale vešly do dějin. Nejkratší řeč o 135 slovech pronesl Washington, přes 90 minut naopak řečnil v roce 1841 William Harrison. Stalo se mu to však osudným, v mrazivém počasí se nachladil a za necelý měsíc zemřel.   Inaugurace demokrata Obamy, 44. prezidenta USA a prvního tmavé pleti, se nesla v duchu tradic Abrahama Lincolna. Státník, který se zasloužil o zrušení otroctví, je stejně jako Obama spjat se státem Illinois. Nový muž v Bílém domě si přál přísahat na originální Lincolnovu bibli, slib do rukou předsedy Nejvyššího soudu se přitom neobešel bez mírného přeřeknutí. Projev "muže změny" byl konkrétní a bez větších emocí. Před Kapitolem nákladnou podívanou sledovalo 240.000 šťastlivců, po celém Washingtonu pak až dva miliony lidí.   Některé z inaugurací amerických prezidentů, od nichž letos 20. ledna uplyne kulaté výročí:     50 let: 20. ledna 1961 - John Fitzgerald Kennedy (v úřadu do 1963)   V projevu tohoto demokratického prezidenta zazněla slavná věta: "Neptejte se, co pro vás může udělat vaše vlast. Ptejte se, co pro svou vlast můžete udělat vy...". Kennedy vládl v krizových letech studené války, kdy se svět na podzim roku 1962 ocitl na pokraji jaderného konfliktu. I když výsledky jeho tříletého působení nebyly oslnivé a image mu pokazily mimomanželské avantýry, zařadil se k ikonám Ameriky. Ke zrození legendy JFK přispěla i prezidentova tragická smrt, která ho zastihla 22. listopadu 1963 v americkém Dallasu.     30 let: 20. ledna 1981 - Ronald Reagan (v úřadu do 1989)   Republikán a někdejší řadový hollywoodský herec nechal svoji inauguraci přesunout z východní části Kapitolu na západ. Rozhodnutí mělo i praktické důvody - ceremoniál tak mohly sledovat na vlastní oči stovky tisíc diváků. V Reaganově projevu například zaznělo: "V současné krizi vláda není řešením problému, problémem je vláda". Proslul jako tvůrce ekonomických opatření - "reaganomiky" a jako nesmiřitelný odpůrce komunismu, který přispěl k pádu železné opony. Jeden z nejoblíbenějších prezidentů v roce 1994 oznámil, že trpí Alzheimerovou chorobou. Zemřel 6. června 2004.     10 let: 20. ledna 2001 - George W. Bush (v úřadu do 2009)   O republikánovi, který se jako prezident stal pokračovatelem rodinné tradice, bylo známo, že projevy zrovna nemiluje. Dával v nich proto většinou přednost vlastnímu stylu "člověka z lidu". Celé Bushovo funkční období poznamenaly teroristické útoky z 11. září 2001. V jejich důsledku byla vyhlášena válka proti terorismu a vojenské operace v Afghánistánu a Iráku. Za jeho vlády nezažívala svá nejlepší léta ani ekonomika, která se propadla do jedné z nejhorších krizí v historii. Nepříliš oblíbený prezident své zážitky sepsal do nedávno vydaných pamětí nazvaných Okamžiky rozhodování.   Markéta Veselá rmi  