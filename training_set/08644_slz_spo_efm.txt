 Vítek získal další dluhopisy Sazky, má mezi držiteli právo veta  Upravili jsme a doplnili informace ve 3. a 4. odstavci   --------------------    Praha 28. ledna (ČTK) - Podnikatel Radovan Vítek získal další velký balík dluhopisů Sazky. Informaci zveřejněnou dnes na serveru Motejlek.com potvrdil ČTK Vítkův právník Tomáš Rybář s tím, že Vítek disponuje nyní při rozhodování vlastníků dluhopisů právem veta. Sazka čelí finančním problémům zejména kvůli vysokým splátkám za výstavbu pražské O2 areny držitelům dluhopisů.   Podle serveru investor Black River prodal dluhopisy Sazky a bondy emitované Sazkou do Vítkových rukou, respektive jedné z jeho společností. Z toho prý vyplývá, že londýnský klub držitelů dluhopisů se definitivně rozpadá a nebude schopen odhlasovat žádost Sazky o moratorium.   Vítek se tak stal dominantně největším držitelem dluhopisů Sazky. Vedle drobnějších nákupů získal v uplynulých dnech velké balíky od UniCredit Bank a Raiffeisen Bank International. Vítkovy pohledávky za Sazkou a vlastníkem O2 areny Bestsportem dnes převyšují tři miliardy korun, napsal Motejlek.com.   Sazka podle některých informací doufala, že se s držiteli dluhopisů, jimž není schopna splácet celou jistinu i úrok, dohodne na snížení dluhu a odkladu splátek. Změnu dluhopisové dokumentace ale musí schválit valná hromada držitelů dluhopisů minimálně tříčtvrtinovou většinou přítomných.   Šéfové Sazky údajně začali jednat s věřiteli o možnosti požádat soud o moratorium, kterým by na tři měsíce odvrátili hrozící úpadek společnosti. "O moratoriu jednáme," citovaly Hospodářské noviny Martina Ulčáka, který Sazku zastupuje. Podle HN musí ochranu před věřiteli schválit nadpoloviční většina těch, kterým Sazka dluží.   Valná hromada držitelů dluhopisů Sazky by se měla podle dřívějších informací sejít v nejbližších dnech, přesný termín konání nebyl oficiálně oznámen.   Městský soud v Praze dostal od Vítkovy firmy Moranda návrh na zahájení insolvenčního řízení se Sazkou 17. ledna. Sazka musí do 20 dnů ode dne doručení usnesení o zahájení řízení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Vítek však míní, že Sazka je v insolvenční situaci, protože je předlužená a její celkové závazky přesahují deset miliard korun. Řešením je podle Vítka restrukturalizace, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd jw  