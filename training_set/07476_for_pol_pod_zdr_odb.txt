 Klaus vyslechne zprávu o zdravotnictví, odbory prodlouží kampaň  --------------------    Ke zpravodajství: FOTO/aktuality; AUDIO   --------------------    Praha 7. ledna (ČTK) - Prezident republiky Václav Klaus poté, co v novoročním projevu vyčinil nemocničním lékařům, že hromadnými výpověďmi vydírají vládu, si na dnešek pozval na Hrad na pracovní schůzku ministra Leoše Hegera (TOP 09). Chce se seznámit s pilíři připravené reformy a vyslechnout ministrovu zprávu o situaci nemocnic, kde prý 3772 lékařů přestane 1. března chodit do práce.   Aktuální čísla podaných výpovědí zveřejní Lékařský odborový klub - Svaz českých lékařů (LOK-SČL) dnes ráno na tiskové konferenci. Podle odborářů chce odejít čtvrtina z 12.000 lékařů, kteří pracují v nemocnicích u lůžka. Podle statistiků, kteří ale počítají celý provoz nemocnic včetně ambulancí, je v nemocnicích kolem 18.000 lékařů.   Protože prý se další lékaři chtějí k akci přidat a nestihli to do konce roku, prodlouží LOK-SČL kampaň Děkujeme, odcházíme o další dva měsíce. Do konce února chtějí odboráři získat dalších 1000 výpovědí.   Sérii dnešních zdravotnických akcí završí ministr Heger setkáním s řediteli fakultních nemocnic z celé republiky. Společně zmapují situaci v zařízeních přímo řízených ministerstvem a domluví se, jak zajistí zdravotní péči místo nemocnic, kde bude kvůli masovému odchodu lékařů omezena.   Heger o situaci informoval už ve středu vládu. Ujistil ministry, že akutní péči v nemocnicích odchody lékařů neohrozí. Ve čtvrtek také oznámil, že se domluvil s praktiky a specialisty, že převezmou pacienty, které neošetří nemocnice kvůli odchodům lékařů. Pojišťovny jim zaplatí víc.   nam vit  