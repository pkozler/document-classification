 Jednání o mzdách v ArcelorMittal se mírně posunulo k dohodě  Ostrava 12. ledna (ČTK) - Jednání o růstu platů v největší tuzemské hutní firmě ArcelorMittal Ostrava mírně pokročilo. Názory odborářů a vedení podniku na mzdy se sblížily, ale nárůst ještě nedosahuje požadované výše, sdělil ČTK předseda odborů huti Vítězslav Prak. Odboráři chtějí, aby procentuální nárůst mzdy byl vyšší než inflace v posledních dvou letech. Podle nich se loni firmě ekonomicky dařilo a skončila v zisku.   V současné době se průměrná dělnická mzda ve společnosti blíží podle Praka k 31.000 Kč. V huti pracuje asi 5500 lidí.   "Doufáme, že se do konce ledna domluvíme. Je trochu vidět posun ze strany vedení," uvedl. Ve firmě se zatím konalo šest kol kolektivního vyjednávání. "Jsou sice nějaké posuny, ale je to všechno v rovině, která pro nás ještě není přijatelná. Zatím jsme se nedohodli na takové výši nárůstu, která by převyšovala inflaci za poslední dva roky," řekl Prak.   Odbory chtějí zvednout mzdu o inflaci i za rok 2009, protože se tehdy platy ve firmě nezvyšovaly vůbec. Inflace v ČR podle ČSÚ dosáhla loni 1,5 procenta a v roce 2009 přesně jedno procento.   Minulý rok se podle odboráře firmě dařilo, proto považují požadavek na nárůst mezd za oprávněný. "Zisk společnost měla, není důvod se domnívat, že nebude i letos," podotkl. V pátek a v pondělí mají obě strany naplánované další schůzky. Kolektivní vyjednávání o mzdě prodloužily obě strany do konce ledna. Prak věří, že se jim do té doby podaří dohodnout. Vedení ArcelorMittal nechce kolektivní vyjednávání komentovat do jeho skončení.   V druhé největší tuzemské hutní společnosti Třinecké železárny se už dohodli. Letos mzdy zvýší minimálně o 2,5 procenta. Pokud společnost navíc překročí plánované výsledky, bude nárůst platů ještě větší. Loni byla průměrná mzda v huti 24.000 korun.   V další ostravské ocelářské firmě Evraz Vítkovice Steel vyjednávání pokračují. "Nadále jednáme o mzdové části, k žádnému kompromisu jsme zatím nedošli. Chtěli bychom se co nejdříve dohodnout, aby navýšení mezd začalo platit o Nového roku," konstatoval předseda odborů Rostislav Fromelius.   Radim Kijonka mol  