 Ochránci na Plzeňsku hlásí nejmenší obsazenost hnízd čápů a výrů  --------------------    Ke zpravodajství: FOTO/aktuality   --------------------    Kladruby (Tachovsko) 26. května (ČTK) - Nejmenší obsazenost hnízdišť čápů a výrů za posledních deset let hlásí plzeňští ornitologové a záchranáři zvířat. Důvodem je rušení ptáků sedících na vejcích zejména těžkou dopravou dřeva. Z pravidelně sledovaných 11 hnízdišť výrů jsou obsazena pouze dvě, z kontrolovaných hnízd čápů také dvě. ČTK to řekl Karel Makoň ze Záchranné stanice živočichů Plzeň.   "Po pravidelné jarní kontrole námi sledovaných hnízd a hnízdišť na Plzni-severu a jihu, na Tachovsku a Domažlicku je výsledek více než tristní. Za deset let to nepamatuji," dodal.   V Kladrubech u Stříbra je čapí hnízdo opuštěné, bez mláďat i dospělých ptáků. Dlouhodobě bylo přitom obsazeno celým párem. "Vinou nekoordinované těžby polomů a nepovoleným pohybem vozů po nedaleké cestě docházelo k neustálému rušení ptáků sedících na vejcích," uvedl ochranář. Podobné důvody "vyprázdnily" opravené hnízdo v Krasíkově na Tachovsku u potoku Hadovka. "Důvodem je opět nekoordinovaná těžba a honba za hospodářským výsledkem v době hnízdění. O tom svědčí čerstvá paseka u hnízda," řekl Makoň. Bez páru i mláďat je opravené hnízdo v Hubenově na severu Plzeňska, kde to ale zřejmě způsobili predátoři.   V nedalekém Městě Touškově je naopak lokalita obsazena celým párem s nejméně třemi mláďaty. "Soukromý vlastník lesa tam bere ohledy na živočichy, ale také důrazně vyžaduje zachování klidového režimu v lokalitě po celou dobu hnízdění," uvedl záchranář zvířat. Po dlouhé době opět obsazené hnízdo, daleko od lidí a pro lesní techniku zatím v nepřístupném terénu, je v Bezemíně na Tachovsku.   Z pravidelně sledovaných 11 hnízdišť výrů velkých je obsazené pouze hnízdo u Plzně s jedním mládětem a dvě jsou na stromovém hnízdě u Staňkova na Domažlicku. "Všude jinde nejsou žádné pobytové stopy, vývržky, trus a ani pohyb dospělých ptáků. Tady svou roli pravděpodobně sehrála velmi nízká úspěšnost při vyvádění mláďat," uvedl Makoň. Těchto největších českých sov rapidně ubývá zejména kvůli jejich rušení při sezení na vejcích, likvidaci hnízdišť a změnám krajiny. Hodně dospělých ptáků také hyne pod koly automobilů a vlaků.   Václav Prokš snm  