 Prvním letošním občánkem Vysočiny je Simonka z Vladislavi  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   --------------------    Jihlava 1. ledna (ČTK) - Prvním občánkem Vysočiny roku 2011 je Simonka Svobodová z Vladislavi. Narodila se v 02:03 v porodnici třebíčské nemocnice. Vážila 3,65 kilogramu a měřila 50 centimetrů. Holčička i její maminka jsou podle zdravotníků v pořádku. Do rána přibyli v kraji ještě dva chlapci. V Havlíčkově Brodě přišel na svět krátce po 04:00 Jakub a asi o půl hodiny později přivítali v pelhřimovské porodnici Lukáška.   V porodnicích nemocnic v Jihlavě a v Novém Městě na Moravě se do 08:00 žádný porod nekonal.   Prvního občánka kraje Vysočina navštíví hned v pondělí hejtman Jiří Běhounek. Stejně jako v předcházejících letech daruje miminku zlatý šperk v podobě znamení zvěrokruhu a jeho rodičům šek na deset tisíc korun.   Vedení kraje dodržuje tradici vítání prvního občánka od roku 2002, uvedl mluvčí kraje Jan Nechvátal. V havlíčkobrodské nemocnici se tehdy vteřinu po půlnoci narodil Vojtěch Ostatnický. Byl prvním miminkem Vysočiny i celého Česka. "Prvenství v rámci republiky jsme si na Vysočině, podle krajského archivu, připsali ještě v roce 2004, kdy se na Nový rok v Nemocnici Nové Město na Moravě šťastným rodičům narodil Vojtíšek Pavliš," připomněl mluvčí.   Před rokem se na Vysočině jako první narodilo miminko z Pardubického kraje. Elen Mocková z Chocně přišla na svět ve 03:40 v havlíčkobrodské nemocnici. Prvním občánkem kraje roku 2010 se pak stala Ema Schadová z Třebíče, která se narodila v 05:05 rovněž v Havlíčkově Brodě.   vst jpt      