 Janáčkův máj nabídne příběhy Jany z Arku a Milady Horákové  Ostrava 19. ledna (ČTK) - Mezinárodní hudební festival Janáčkův máj letos nabídne mimo jiné scénická provedení příběhů dvou historicky významných žen - Jany z Arku a Milady Horákové. Milovníci klasické hudby se mohou těšit celkem na dvě desítky koncertů, které se budou konat v Ostravě a dalších pěti moravskoslezských městech. Šestatřicátý ročník začíná 23. května a potrvá do 12. června. Novinářům ho dnes představili pořadatelé.   Kromě Ostravy letos festival zavítá především na Opavsko - do Opavy, Kravař, Ludgeřovic a historicky poprvé do Hradce nad Moravicí. Dalším premiérovým městem je Kunín na Novojičínsku. V šesti městech se tak bude konat tradiční přehlídka předních symfonických orchestrů, komorních souborů i sólistů z Česka, ale i Slovenska, Maďarska, Německa či Turecka.   Nejnáročnějším festivalovým projektem bude letos scénické provedení velkolepého oratoria Artura Honeggera Jana z Arku na hranici v režii Stanislava Moši, které ostravští diváci uvidí poprvé. Prostorově náročné provedení s obrovskými loutkami si vyžádá uvedení ve výstavním pavilonu na Černé louce. "Na návštěvníky čeká skutečně mimořádná podívaná," řekl ředitel festivalu Jaromír Javůrek.   Druhou scénickou lahůdkou bude podle něj operní ztvárnění dramatického osudu Milady Horákové s názvem Zítra se bude... Za hudebním příběhem na dobové texty stojí autorsky současný ředitel Národního divadla moravskoslezského Jiří Nekvasil a skladatel Aleš Březina, který za něj získal Cenu Alfréda Radoka 2008. Stejné ocenění si tehdy odnesla za nejlepší herecký výkon sólistka Soňa Červená.   Svou festivalovou premiéru bude mít letos turecký klavírista Fazil Say, německá houslistka Isabelle Faustová či maďarský klavírista Gergely Bogányi, který vystoupí na Červeném zámku v Hradci nad Moravicí. Koncert bude věnován 200. výročí narození skladatele a klavírního virtuóza Ference Liszta, který na zámku v 19. století pobýval. "Během festivalu bude v zámeckém parku odhalena Lisztova pamětní deska," dodal ředitel.   Vstupenky na letošní ročník se budou pohybovat stejně jako loni od 100 do 350 korun. Bližší informace o festivalu, programu i předprodeji vstupenek budou na webových stránkách  www.janackuvmaj.cz .   hnz sap  