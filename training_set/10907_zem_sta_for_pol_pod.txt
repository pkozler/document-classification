 Zemědělský výbor doporučil schválit rozpočet Pozemkového fondu  Doplnili jsme informaci o počtu zaměstnanců PF a background v posledních třech odstavcích.   --------------------    Praha 19. ledna (ČTK) - Sněmovní zemědělský výbor doporučil poslancům, aby schválili letošní rozpočet Pozemkového fondu ČR. Rozpočet počítá s celkovými příjmy fondu 1,66 miliardy korun a výdaji 1,63 miliardy korun. Letos by měl podle předpokladů prodat 27.000 hektarů půdy. Kvůli úsporám fond letos propustí 75 lidí. PF mimo jiné spravuje státní zemědělské nemovitosti a vydává restituentům náhradní pozemky.   Sněmovna by mohla schvalovat rozpočet fondu na své únorové schůzi. V důvodové zprávě stojí, že pokud poslanci neschválí rozpočet do začátku příslušného roku, hospodaří fond podle návrhu, který projednala vláda. Loni tak sněmovna schvalovala rozpočet fondu až v půlce dubna.   Ředitel fondu Radim Zika dnes poslancům mimo jiné řekl, že fond jako každým rokem vynaloží 400 milionů korun na pozemkové úpravy. O deset procent sníží objem peněz na platy. Na dotaz poslance Josefa Šenfelda (KSČM) pak upřesnil, že fond letos propustí 75 lidí, aby zbylým zaměstnancům bylo možné alespoň částečně zachovat jejich mzdy. Informoval poslance, že fond letos nechystá žádnou výraznou investici s výjimkou nákupu výpočetní techniky za zhruba 40 milionů korun.   Fond v současnosti spravuje přibližně 240.000 hektarů pozemků v celé republice. Kromě toho obhospodařuje také církevní majetek a státní rezervy pro dopravní stavby či chráněná území. Podle své mluvčí, Lubomíry Černé, fond na začátku letošního roku zaměstnával 878 lidí.   Fond nyní prochází transformací a organizačními změnami. V současné podobě má fungovat do konce roku 2012. Podle původního záměru se poté měl přeměnit na samostatnou organizační složku státu, spadající s největší pravděpodobností pod ministerstvo zemědělství.   Smlouva, kterou mezi sebou po loňských parlamentních volbách uzavřely strany současné vládní koalice, a následné programové prohlášení vlády však s transformací PF na organizační složku státu již nepočítá. Namísto toho má jako nástupce fondu vzniknout Pozemkový úřad České republiky coby samostatná právnická osoba oddělená od státního rozpočtu   nlm vju  