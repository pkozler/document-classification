 MZe letos poskytne 1,7 miliardy na přestavby vodovodů a čističek  Milín (Příbramsko) 10. ledna (ČTK) - Ministerstvo zemědělství letos vyčlenilo 1,7 miliardy korun na přestavby čističek a dalších vodovodních zařízení. O peníze mohou žádat obce v rámci programu Výstavba a obnova infrastruktury vodovodů a kanalizací, řekl při dnešní návštěvě zrekonstruované čističky v Milíně na Příbramsku ministr zemědělství Ivan Fuksa (ODS).   "Ministerstvo v rámci programu Výstavba a obnova infrastruktury vodovodů a kanalizací pravidelně podporuje po celé republice obce, které chtějí vybudovat či zmodernizovat vodovodní zařízení nejrůznějších typů. Od čističek přes samotné vodovody, rozvody či kanalizace. Jen loni vložilo do tohoto programu dvě miliardy korun," připomněl Fuksa. Obce, které chtějí peněz z programu využít, mohou o dotace žádat průběžně.   Příkladem obce, která využila dotace na přestavbu čističky, je Milín nedaleko Příbrami, jenž rekonstrukci ukončil loni v prosinci. Původní čistička z roku 1958 již neodpovídala emisním požadavkům, proto ji obec nahradila moderními technologiemi. Nové zařízení, které je nyní ve zkušením provozu, stálo 23,5 milionu korun. Ministerstvo na rekonstrukci přispělo 10,6 milionu korun.   V Milíně nyní žije 1700 obyvatel, zrekonstruovaná čistička přitom zvládne vyčistit vodu až pro 2300 lidí. "Do obce se jich stěhuje stále více, proto jsme chtěli, aby rekonstrukce byla efektivní a nová čistička sloužila obci ještě řadu let i při neustálém nárůstu počtu obyvatel," uvedl starosta Pavel Nekl.   Rekonstrukce milínské čističky začala v roce 2009 a 10. prosince loňského roku spustila obec její zkušební provoz. Ten nyní poběží rok a dva měsíce.   khj sap  