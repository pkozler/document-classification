 Factum Invenio: Většina Čechů je proti stavbě lanovek na Šumavě  České Budějovice 28. června (ČTK) - Proti novým lanovkám nebo sjezdovkám v Národním parku Šumava je přes 70 procent lidí. S výstavbou nesouhlasí především lidé nad 60 let, dotázaní se středoškolským vzděláním a obyvatelé velkých měst. Nové lanovky by naopak přivítalo 16 procent Čechů. Vyplývá to z průzkumu společnosti Factum Invenio, který zpracovala pro Hnutí Duha.   Výstavbu lanovek a sjezdovek by podle ekologů z Hnutí Duha umožnil nový zákon o Národním parku Šumava, který navrhli radní Plzeňského kraje. Hlavním cílem zákona je podle kraje záchrana Šumavy před kůrovcem. Návrh mimo jiné počítá s tím, že se do sedmi velkých a několika menších celků scelí první zóny, nyní roztříštěné do 135 lokalit. V prvních zónách bude platit režim podle zákona o ochraně přírody, tedy primárně bezzásahový. Pokud by sami ochránci přírody navrhli zásahy i v těchto územích, zákon to umožní.   Průzkum se také zabýval tím, komu lidé ve sporu kolem národního parku důvěřují. Téměř 90 procent uvedlo, že věří přírodovědcům, přes 60 procent respondentů věří ochráncům přírody a starostům šumavských obcí. Novému řediteli parku, Janu Stráskému, věří více než dvě pětiny respondentů, ministru životního prostředí Tomáši Chalupovi 39 procent a hejtmanům Jihočeského a Plzeňského kraje třetina respondentů.   Průzkum se konal od 22. dubna do 1. května a odpovídalo v něm přes 970 respondentů.   Vedení parku není zajedno s přírodovědci a ekology v tom jak postupovat v boji proti kůrovci v bezzásahových zónách. Rozhodlo se například pro použití biocidů, učinilo tak ale ilegálně a hrozí mu za to pokuta.   Loni bylo v celém šumavském parku vytěženo rekordních 350.000 metrů krychlových kůrovcového dříví. K 20. červnu to bylo zhruba 50.000 metrů kubických kůrovcového dříví, zaevidováno bylo dalších asi 45.000 m3. Zatímco někteří experti míní, že kůrovec v jihočeské části Šumavy gradoval loni, nové vedení parku nedávno varovalo před kůrovcovou kalamitou tisíciletí.   kpe mol  