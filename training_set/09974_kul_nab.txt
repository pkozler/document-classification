 Během Noci kostelů se v Pardubickém kraji otevře 49 objektů  Pardubice 24. května (ČTK) - Celkem 49 kostelů a modliteben si budou moci zájemci prohlédnout v Pardubickém kraji v pátek 27. května během akce Noc kostelů. Církevní objekty budou otevřeny až do nočních hodin, pro prohlídky bude případně k dispozici průvodce. Často je akce spojena s hudebním programem, přednáškami a bohoslužbou, uvádí organizátoři na  www.nockostelu.cz .   V některých případech bude možné navštívit i místa jindy nepřístupná. Například na srázu nad řekou Chrudimkou za kostelem svatého Víta v Bojanově na Chrudimsku bude možné nahlédnout do jedné ze dvou kostnic. V Heřmanově Městci v témže okrese pořadatelé přichystali noční procházku po místních kaplích, kostelech a sborech, na několika místech budou moci návštěvníci vystoupat na kostelní věž, prohlédnout si kůr s varhanami, stará bohoslužebná kněžská roucha nebo stavební plány kostela a dobové fotografie.   Minulý rok se v Pardubickém kraji do Noci kostelů zapojilo 17 objektů, v celé zemi více než 400. Ve stejný den se akce koná také na Slovensku, v Rakousku, Nizozemsku a Německu.   dos snm  