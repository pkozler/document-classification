 Hrad Sovinec bude o víkendu patřit dětem, uvidí i myší dostihy  --------------------    Ke zpravodajství: ilustrační FOTO ve Fotobance  ID foto:  F200912310038301    --------------------    Sovinec (Bruntálsko) 16. května (ČTK) - Do světa pohádek zavede o víkendu zejména nejmenší návštěvníky hradu Sovinec na Bruntálsku akce Láry fáry do pohádky. Děti budou moci s předstihem oslavit svůj svátek, kromě divadelních představení či vystoupení šermířů je čekají i pravé myší dostihy, řekl dnes ČTK spoluorganizátor akce Zdeněk Zedek.   Po oba dny jsou pro děti připraveny hry a soutěže po celém areálu hradu. O pohádková představení se postará například loutkové divadlo Kašpárkův svět. Jde o zájezdové loutkové divadlo, které pohádky hraje s klasickými, dřevěnými marionetami. "Pro akci na hradě si připravili zcela novou pohádku Kašpárek ve mlýně," prozradil Zedek.   Návštěvníkům se představí i žonglérská a divadelní společnost Vagabundus Colective, která předvede mimo jiné kejkle mezi provazy. K vidění budou i populární myší dostihy. "Myši se vydají na dráhu, na jejímž konci je čeká odměna v podobě sýra. Děti si mohou na myši vsadit jako na opravdových dostizích," doplnil Zedek.   Mezi účinkujícími se představí například i skupina historického šermu Tartas či divadlo Magnet.   Program je připraven na sobotu i neděli od 09:00. "U této akce hraje ještě mnohem více než u kterékoli jiné velkou roli počasí. Koná se její 15. ročník. Na oslavách dne dětí jsme zažil návštěvnost 500 lidí, ale i 4000," uvedl Zedek.   Hrad Sovinec založili těsně před rokem 1332 příslušníci rodu, který se od roku 1348 nazýval po hradu páni ze Sovince. Po bitvě na Bílé hoře hrad převzal od českých majitelů Řád německých rytířů, který jej vlastnil do roku 1938. Hrad byl dvakrát dobýván, v roce 1626 se jej zmocnili Dánové a v roce 1643 Švédové. Památka dvakrát čelila rozsáhlému požáru.   srd kš  