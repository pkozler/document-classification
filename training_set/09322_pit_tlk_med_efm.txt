 GTS Czech vstoupila na trh televizních přenosů  Praha 31. května (ČTK) - Telekomunikační firma GTS Czech vstoupila na trh televizních přenosů. Při distribuci pořadů bude konkurovat satelitním přenosům i datovým linkám. Firma to dnes sdělila ČTK v tiskové zprávě.   Podobné služby v tuzemsku nabízely hlavně České Radiokomunikace nebo Telefónica. "GTS Media Line revolučně mění zažité způsoby přenosu mediálního obsahu a s tím související obchodní model. Mediální průmysl se rozvíjí dramaticky rychle a trendy jako například digitalizace, HD rozlišení, 3D obsah a nové techniky výroby obsahu logicky nachází svoji odezvu i v našem produktovém portfoliu," uvedl šéf marketingu GTS Pavel Brabenec.   Službu již GTS uplatnila při mezinárodní distribuci televizního pořadu v ČR, na Slovensku, Polsku, Maďarsku a Rumunsku. Službu využila i při zajištění dočasného přenosu televizního pořadu pro televizní stanici na Slovensku, kdy více než dva měsíce zajišťovala přenos signálu z místa produkce do televizního studia.   Právě přenos mediálního obsahu z výrobních studií do vysílacích stanic s lokálním, celostátním i mezinárodním dosahem je podle zástupců GTS typickým příkladem využití služby. Služba může být využita i k propojení produkční společnosti s televizními studii nebo dalšími produkčními společnostmi či k vzájemnému propojení televizních studií. Dále je možné spojit například televizní studia se sportovními stadiony, koncertními sály či jinými prostory pro jednorázové události.   Páteřní síť skupiny GTS nabízí dosah napříč regionem střední Evropy včetně České republiky, Maďarska, Polska, Rumunska a Slovenska. V dalších zemích je služba GTS Media Line zajištěna ve spolupráci s vybranými smluvními operátory skupiny GTS.   jsa dvd  