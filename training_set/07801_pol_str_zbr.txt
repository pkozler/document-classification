 Americká armáda přestala létat s "neviditelnými" letouny F-22  Washington 7. května (ČTK) - Americké vzdušné síly přestaly létat s "neviditelnými" stíhacími letouny F-22 Raptor. Důvodem jsou možné problémy s dodávkami kyslíku na palubu letadla. Podle agentury AP to oznámila armádní mluvčí Pamela Andersonová. Stažení flotily 158 bojových letounů tento týden nařídil velitel amerických vzdušných sil generál William Fraser poté, co někteří piloti zaznamenali potíže podobající se těm, které vykazuje tělo při nedostatku kyslíku. Podle mluvčí zatím není jasné, jak dlouho nařízení potrvá.   Loni v listopadu přišel na Aljašce o život pilot, který při výcviku ztratil nad letounem F-22 kontrolu. Příčiny nehody podle Andersonové nebyly zjištěny. Od ledna flotila těchto strojů kvůli obavám spojeným s dodávkami kyslíku nesměla létat výše než 7,6 kilometru.   Letouny F-22 Raptor jsou vybaveny technologií stealth (neviditelný), která znemožňuje zachycení letadla radarem. Tuto technologii podle odborníků CNN mohl mít také vrtulník, který použilo americké komando na začátku týdne k útoku na úkryt teroristy Usámy bin Ládina. Naznačují to prý trosky jednoho ze strojů, který při akci v Pákistánu havaroval. Dosud se přitom nevědělo, že by USA vrtulník vybavený touto technologií měly.   kne ank  