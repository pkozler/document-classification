 VV se ohradily proti výtkám ODS k protikorupční strategii  Praha 4. ledna (ČTK) - Věci veřejné (VV) se ohradily proti výtkám vládních partnerů z ODS k návrhu protikorupční strategie i proti obavám občanských demokratů z politizace výběru policejního prezidenta. VV jsou tím šokovány, uvedla dnes tato koaliční strana v tiskovém prohlášení, které má ČTK k dispozici.   Rychlé přijetí vládní protikorupční strategie, kterou připravilo ministerstvo vnitra, ohrožují spory mezi občanskými demokraty ve vládě a ministrem vnitra Radkem Johnem (VV). Premiér Petr Nečas (ODS) i někteří další ministři za jeho stranu v ní žádají změny, s nimiž John nesouhlasí.   "Vládní partneři se tváří, že pro ně není navrhovaná strategie dostatečně široká a propracovaná. Argumentují například požadavkem na transparentní financování politických stran. Takzvané transparentní účty jsme požadovali do koaliční smlouvy při vyjednávání po sněmovních volbách, tehdy se ale ODS stavěla zásadně proti. Jejich návrh nyní vítáme, i když měl zaznít v rámci připomínkového řízení," uvedla předsedkyně ústavně-právního výboru sněmovny Karolína Peake (VV).   Dodala, že ve vládě jsou VV připraveny akceptovat připomínky týkající se generální inspekce, "jejíž dřívější ustavení bylo koaličně dohodnuto těsně před Vánoci". Nečas dnes řekl, že ve strategii zákon o Generální inspekci bezpečnostních sborů chybí. "Není možné přistoupit na to, že se tyto věci budou analyzovat měsíce, ne-li celá léta," zdůraznil.   Premiér v návrhu strategie postrádá i soubor protikorupčních návrhů, které loni na podzim představila Národní ekonomická rada vlády (NERV). VV ale uvedly, že samy požádaly o náměty NERV pro boj proti korupci. "Účastnila jsem se zasedání takzvaného protikorupčního miniNERVu, z něhož vyšlo 11 priorit, které jsou všechny součástí strategie," dodala Peake.   Ministr spravedlnosti Jiří Pospíšil (ODS) zase poznamenal, že jeho úřad má zásadní výhrady k zavedení centrálního registru oznámení podle zákona o střetu zájmů. Pospíšil připomněl, že registry už existují na úrovni obcí či parlamentu, zavedení nového by jen stálo další peníze. VV se domnívají, že Pospíšilovy výhrady jsou vedeny pouze rozpočtovými ohledy. "Centrální registr považujeme za jednodušší způsob informování veřejnosti o činnosti veřejných činitelů. Navíc je již odsouhlasen v koaliční smlouvě," napsali v prohlášení zástupci nejmenší koaliční strany.   Občanští demokraté dnes ústy ministra obrany Alexandra Vondry také vyjádřili obavy z politizace výběru nového policejního prezidenta. "Udělali jsme několik zásadních kroků, aby byl poprvé policejní prezident vybírán transparentně a apoliticky. Je to například volba prezidenta skrze výběrovou komisi podle odborného klíče, což se ještě nikdy v novodobých dějinách výběru policejního prezidenta nestalo," poznamenala místopředsedkyně VV a sněmovny Kateřina Klasnová.   hj rot  