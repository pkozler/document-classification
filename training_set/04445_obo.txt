 Tržby 50 největších obchodníků v Česku loni poprvé stagnovaly  --------------------    Ke zpravodajství: GRAFIKA   --------------------    Praha 24. května (ČTK) - Tržby 50 největších tuzemských obchodníků v loňském roce poprvé v historii nevykázaly růst a stagnovaly na úrovni 444 miliard korun. Nejvíce peněz loni v Česku tržila společnost Tesco Stores ČR, jejíž odhadované tržby činily 45 miliard korun. Vyplývá to z žebříčku 50 největších obchodníků, který dnes zveřejnila společnost Incoma GfK a časopis Moderní obchod.   Ještě v roce 2009 tržby padesáti největších obchodníků meziročně vzrostly o deset miliard korun na 445 miliard korun a v předchozích letech bylo tempo jejich růstu rychlejší. Analytik Zdeněk Skála ze společnosti Incoma GfK novinářům řekl, že loňský výsledek tedy znamená přechod od růstové tendence ke stagnaci.   Zastavení růstu tržeb podle Skály souvisí s hospodářskou krizí, kvůli které Češi méně utráceli. Nepříznivý vliv na tržby ale mělo také utlumení investiční aktivity obchodníků, kteří sítě prodejen kvůli krizi nerozvíjejí tak rychlým tempem jako v předchozích letech. "Vývoj trhu proto neměl podobnou dynamiku jako v předchozích letech," podotkl.   Stagnace tuzemského trhu se podle Skály projevuje i na vývoji jeho koncentrace. Deset největších obchodníků mělo loni na celkovém trhu rychloobrátkového zboží 66procentní podíl, který vykázali i o rok dříve. Stagnuje také jejich podíl na celkových tržbách padesáti největších obchodníků.   Hypermarkety jako hlavní nákupní místo potravin v závěru roku 2010 podle průzkumu Incoma GfK uvedlo už 43 procent českých domácností, zatímco o rok dříve jich bylo 40 procent. Preference diskontů se loni zvýšily meziročně o jeden procentní bod na 25 procent. Opačný trend vykázaly supermarkety, jejichž obliba se v loňském roce snížila meziročně o dva procentní body na 15 procent. Podíl malých prodejen loni stagnoval na 15 procentech.   Tržby v tuzemském maloobchodě včetně motoristického odvětví loni podle Českého statistického úřadu meziročně vzrostly o jedno procento po poklesu o 4,3 procenta v roce 2009. Na celkový vývoj měly loni vliv především vyšší tržby v motoristickém segmentu. Loni v prosinci ale sezonně očištěné tržby v maloobchodě včetně prodeje a oprav motorových vozidel klesly meziměsíčně o 2,1 procenta a meziročně o 1,3 procenta.   beh mha  