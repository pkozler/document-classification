 Největší město Nového Zélandu zasáhlo tornádo, zabilo dva lidi  Wellington 3. května (ČTK) - Dva lidské životy si vyžádalo řádění tornáda, které dnes zasáhlo Auckland na novozélandském Severním ostrově. Živel v největším novozélandském městě strhával střechy domů, vyvracel stromy a převracel auta. Podle činitelů místní civilní obrany, na které se odvolává agentura Reuters, utrpělo zranění nejméně 14 lidí.   Tornádo udeřilo na severním předměstí Albany odpoledne místního času a odsud postupovalo na jih. Škody napáchalo na pět kilometrů dlouhém pásu. Podle agentury DPA vítr v tornádu dosahoval rychlosti 200 kilometrů za hodinu.   "Je tu asi šest nebo sedm dost poškozených vozidel a viděl jsem auta, jak letí asi 30 metrů vzduchem," řekl podle agentury AP Hamish Blair, majitel golfového obchodu v jedné z nejpostiženějších oblastí. Podle novozélandského rozhlasu se zřítila střecha obchodního střediska v Albany.   Na Novém Zélandu je ročně zaznamenáno kolem 20 tornád. Většinou to jsou menší větrné smrště, které si jen zřídka vyžádají oběti na životech. Nejhorší tornádo udeřilo v roce 1948 ve městě Hamilton. Zabilo tři lidi, osm desítek zranilo a zničilo skoro 200 domů. Před sedmi lety zabilo tornádo dva lidi v pobřežním regionu Taranaki.   Série tornád se minulý týden prohnala také jihem Spojených států. Způsobila škody za pět miliard dolarů (81,4 miliard korun) a přes 350 lidí při nich přišlo o život.   kne str  