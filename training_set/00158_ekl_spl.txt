 Návštěvnost zlínské zoo vloni klesla i kvůli deštivému jaru  Zlín 5. ledna (ČTK) - Do zlínské zoologické zahrady vloni zavítalo 442.549 lidí. V šedesátileté historii areálu je to čtvrtá nejvyšší návštěvnost. V roce 2009 přišlo do nejnavštěvovanějšího turistického cíle na Moravě rekordních 507.330 turistů. Na návštěvnosti se podepsalo hlavně chladné a deštivé jaro. Zbývající část roku se areál těšil velkému zájmu, sdělila dnes ČTK mluvčí lešenského areálu Romana Bujáčková.   Návštěvnost sice byla meziročně nižší, na druhou stranu se ale zoo jedním významným rekordem přeci jen pyšní. V měsíci srpnu prošlo branami areálu přes 125.000 lidí, což je nejvyšší měsíční návštěvnost v historii Lešné. "S pozitivními ohlasy se setkaly také podzimní večerní prohlídky zoo rozšířené o noční prohlídky zámku Lešná. Během tří pátečních večerů do areálu zavítalo 3500 osob," doplnila Bujáčková.   S uplynulým rokem jsou spokojeni ošetřovatelé zvířat, podařilo se jim několik mimořádných odchovů. "Vůbec poprvé v rámci evropských zoo se nám podařilo odchovat tři mláďata želvy chilské a mládě vzácného nesyta bílého," uvedl zoolog Pavel Shromáždil. Dodal, že některé odchovy se překvapivě podařily již v prvním roce pobytu zvířat v zahradě. Tak tomu bylo například u nesytů bílých, nesytů indomalajských a u poměrně neznámého a zřídkakdy chovaného zástupce jihoamerických savců kuandu obecného. "Naopak na loňský první úspěšný odchov jeřába mandžuského v historii zoo jsme čekali 15 let," dodal.   V zahradě vloni přišla na svět i dvě mláďata žiraf Rothschildových, šest mláďat kapybar a lemurů kata, supa bělohlavého a Rüppellova, tři tučňáci Humboldtovy a početné odchovy u kolpíků růžových, pelikánů bílých či hroznýšů královských.   Chov zvířat ale přináší i smutné události a loňský rok zřejmě bude z tohoto pohledu jedním z nejsmutnějších. V červnu uhynul lachtaní samec John. Návštěvníci jej mohli obdivovat dlouhých 22 let a za tu dobu se stal neodmyslitelnou součástí lešenského areálu.   S koncem uplynulého roku rozšířili ptačí kolekci ve zlínské zoo dva noví opeřenci - jeřáb královský a sup mrchožravý. Samice jeřába královského dorazila 27. prosince z bratislavské zoo. V Lešné na ni již netrpělivě čekal samec, který o svoji partnerku přišel. O dva dny později dorazil z uzbecké zoo sup mrchožravý, a rozšířil tak kolekci těchto dravců, která nyní čítá pět ptáků.   Do letošního roku vstoupil areál s novým ředitelem, stal se jím dosavadní zástupce ředitele a hlavní zoolog Roman Horský. Ivo Klika, který šéfoval areálu 20 let, odešel do důchodu.   slu sap  