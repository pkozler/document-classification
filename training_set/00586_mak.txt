 Ruský HDP loni stoupl o čtyři procenta po předloňském propadu  Doplnili jsme podrobnosti v 1. a 3. odstavci.   --------------------    Moskva 31. ledna (ČTK) - Ruský hrubý domácí produkt se v loňském roce zvýšil o čtyři procenta. Předloni se v důsledku světové hospodářské a finanční krize propadl o 7,8 procenta, tedy nejprudším tempem za 15 let. Vyplývá to z dnešních údajů ruského statistického úřadu.   Hodnota ruského HDP loni dosáhla 44,5 bilionu rublů (26,4 bilionu Kč). Údaje jsou podle agentury Reuters zhruba v souladu s očekáváním. Předloňský pokles ruské ekonomiky úřad mírně opravil z původně ohlášených 7,9 procenta.   Těžba surovin se loni zvýšila o 4,8 procenta po mírném poklesu v roce 2009. Výroba zpracovatelského sektoru stoupla dokonce o 13,4 procenta poté, co se předloni propadla o 15,6 procenta. Pokles produkce stavebního sektoru zpomalil na 0,9 procenta ze 4,6 procenta.   Úřad již dříve oznámil, že průměrná míra nezaměstnanosti v Rusku v loňském roce klesla na 7,5 procenta z předloňských 8,4 procenta. V samotném prosinci ale výrazně stoupla na 7,2 procenta z listopadových 6,7 procenta. Dostala se tak na nejvyšší úroveň za sedm měsíců.   pmh mha  