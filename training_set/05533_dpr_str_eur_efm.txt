 Airbus získal od IndiGo rekordní zakázku za 16 miliard dolarů  Paříž 11. ledna (ČTK) - Evropský výrobce letadel Airbus získal od nízkonákladového indického přepravce IndiGo zakázku na 180 letadel a vůbec první objednávku na modernizované modely A320neo. S katalogovou cenou 15,6 miliardy dolarů (294 miliard Kč) je to podle dnešního sdělení Airbusu dosud největší komerční objednávka velkých civilních letadel.   Zakázka zahrnuje 30 klasických verzí nejprodávanějšího modelu A320 s kapacitou 150 cestujících. Všech dalších 150 letadel mají být připravované modernizované verze tohoto modelu.   Projekt nové verze A320 Airbus oznámil v prosinci a chce ji dodávat zákazníkům od roku 2016. A320neo by měla aeroliniím podle Airbusu přinést značné úspory paliva.   IndiGo si již v roce 2005 objednala 100 letadel Airbus 320. Loni v srpnu oznámila záměr koupit dalších 150 letadel během dvou až tří let k expanzi na mezinárodní linky.   hp mha   