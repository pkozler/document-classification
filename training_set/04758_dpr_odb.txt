 Provoz londýnského metra omezí v květnu a červnu stávky  Londýn 4. května (zpravodaj ČTK) - Provoz londýnského metra omezí ve druhé polovině května a v červnu celkem šest dní stávek. Stávkovat budou řidiči metra, kteří protestují proti propuštění svých dvou kolegů, údajně kvůli odborářským aktivitám.   První stávka začne večer v pondělí 16. května a potrvá 12 hodin. Do pátku 20. května budou řidiči stávkovat ještě dvakrát. Podobnou vlnu stávek plánují odbory RMT také v týdnu od 13. do 17. června.   Stávky tak de facto postihnou provoz metra během dvou týdnů. RMT připouští, že budou mít na provoz podzemní dráhy "velký dopad". Londýnské metro přepravuje denně kolem tří milionů cestujících.   Důvodem protestu je propuštění dvou řidičů, kteří podle RMT přišli o práci kvůli svým odborářským aktivitám. Londýnský dopravní podnik to odmítá a tvrdí, že jeden z nich byl propuštěn kvůli porušení bezpečnostních předpisů a další proto, že urážel kolegy.   Jejich případem se ještě zabývá tribunál pro řešení pracovních sporů. Londýnský dopravní podnik kritizoval RMT za to, že stávkuje ještě před rozhodnutím tribunálu.   Loni na podzim stávkovali členové RMT čtyřikrát kvůli rušení pracovních míst ve stanicích.   ml dvd  