 Opravy mostů v Brandýse n.L. začnou nejpozději na jaře  Doplnili jsme informace o výši investice a podrobnosti k opravám v celém rozsahu zprávy.   --------------------    Brandýs nad Labem 18. ledna (ČTK) - Několik let odkládaná oprava mostů v Brandýse nad Labem a Staré Boleslavi začne letos. U největšího ze sedmi mostů přes Labe by mohly práce odstartovat okamžitě, u druhého zřejmě na jaře a skončí v polovině roku. ČTK to řekl starosta města Ondřej Přenosil (ODS). Investorem rekonstrukce je kraj, celková suma přesáhne 418 milionů korun.   Soustava sedmi mostů mezi Brandýsem nad Labem a Starou Boleslaví, která byla v havarijním stavu, je pro veškerou dopravu uzavřena už od jara 2009. Stavební práce začaly v roce 2008 na podzim, tehdy bez uzavírky. "Práce by mohly na mostě přes hlavní tok Labe začít okamžitě, nesmí ale mrznout. Potrvají rok a půl," uvedl Přenosil. Mluvčí krajského úřadu Berill Mascheková doplnila, že nyní je ale lokalita zaplavena vysokou hladinou řeky Labe. Rekonstrukce přijde na 221 milionů korun, dosud kraj vydal za opravy soumostí 150 milionů korun. Po mostě by se mohlo jezdit znovu nejpozději v srpnu 2012.   U druhého silničního mostu přes záplavové území ve Staré Boleslavi se investor nakonec vrátil k původnímu projektu. Při opravách byly objeveny zbytky mostu mnohem staršího, podle odhadů archeologů ze 70. let 16. století. Zbytky staré stavby objevili stavaři při demolici části nynějšího mostu. Most je podle archeologů dílem stavitele Mattea Borgorelliho.   Památkáři ho chtěli prohlásit památkou a zachovat. "Staré nálezy budou zdokumentovány, zakonzervovány a obezděny v nové konstrukci mostu," řekl Přenosil. Zhruba v polovině roku by mohl být most dokončený, oprava přijde na dalších 47 milionů korun. Mascheková upozornila, že začátek závisí také na postoji Národního památkového ústavu. "Stavební práce jsou v současnosti zastaveny z důvodu nutnosti provedení sanačních prací na renesančním torzu," řekla mluvčí.   Nyní není město průjezdné, jezdí se po komplikované objížďce po rychlostní silnici R10 a doprava se lidem prodražuje. Při cestě v jednom směru si po objízdné trase zajedou nejméně čtyři kilometry. Aby bylo město opět průjezdné je potřeba dokončit oba mosty. Dopravě uleví ale i otevření mostu ve Staré Boleslavi. "V oblasti mezi mosty jsou domy ale i podniky a je potřeba, aby byly obsluhovány alespoň z jedné strany," vysvětlil brandýský starosta.   Mosty poničily zejména jarní záplavy v roce 2006, jsou v havarijním stavu. Dříve po nich nesměly jezdit ani nákladní automobily, které váží více než 12 tun. Mosty se měly rekonstruovat už v roce 2007, jenže jediná nabídka kraji byla tak vysoká, že ji kraj musel odmítnout. V roce 2008 by byla oprava v kolizi s rekonstrukcí na R10, po které vede objízdná trasa. Později investici pozastavila iniciativa jedné skupiny obyvatel města, kteří chtěli nechat jeden z mostů prohlásit památkou.   zik sap  