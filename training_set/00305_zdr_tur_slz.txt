 HN: Lázně si mají hradit lidé s cukrovkou nebo umělými klouby  Praha 14. června (ČTK) - Česká lékařská komora (ČLK) připravila první návrh omezení lázeňské péče. Určuje, kteří lidé mají nárok na lázně hrazené pojišťovnou. Pobyt si podle návrhu mají sami platit třeba lidé s cukrovkou, umělými klouby nebo skoliózou. Informují o tom dnešní Hospodářské noviny (HN). Proti chystaným změnám se ale brání provozovatelé lázní.   "Návrh k nám dorazil a už jsme ho procházeli," řekl deníku náměstek ministra zdravotnictví Vítězslav Vavroušek. O změnách bude rozhodovat komise odborníků, jež byla sestavena v pondělí. K návrhům komory přihlédne. Upravený seznam diagnóz musí být hotový po létě, protože zdravotní pojišťovny mají ušetřit první půlmiliardu korun v lázeňství už v příštím roce.   "V září musíme dát novelu vyhlášky do připomínkového řízení. Pak se připojí k zákonu o veřejném pojištění," uvedl Vavroušek. Lázeňský sektor ale nechce o peníze z veřejného zdravotního pojištění přijít, znamenalo by to pro něj totiž zásadní pokles příjmů.   Placené lázně by se nově neměly týkat ani lidí s psychosomatickými poruchami nebo těžkým akné. Procedury prý na ně nemají žádný vliv. "Upozorňovali jsme na to už před šesti lety. Medicína jde dopředu, u řady nemocí už lázně nynějším poznatkům neodpovídají," řekl HN Zdeněk Mrozek z vědecké rady ČLK.   Pacientů, kterým pobyt loni hradila pojišťovna, bylo loni asi 120.000, zhruba o 6000 víc než těch, jež si lázně platili sami. To je hlavní důvod, proč bude složité změny prosadit. V komisi totiž zasednou i zástupci lázeňského sektoru. "Do lázní se za peníze pojišťoven podívá jen ten, koho schválí revizní lékař i sama pojišťovna. Další regulační změny jsou zbytečné," řekl listu prezident Svazu léčebných lázní Eduard Bláha.   Pojišťovny dávají ročně na lázně asi tři miliardy korun. Podle Bláhy však výdaje regulují, letos by měl lázeňský sektor prý dostat už o půl miliardy korun méně. Provozovatelé jsou připraveni obrátit se v případě potřeby na Evropskou komisi. Jsou totiž přesvědčeni, že jsou v nevýhodě proti odborným léčebným ústavům. Ty poskytují podobnou péči, pacienty do nich ale může poslat i praktický lékař a pojišťovna následně vše uhradí, napsaly dnešní HN.   mtj jap    