 Poláci zpochybňují závěry ruského vyšetřování smolenské havárie  Varšava 17. ledna (zpravodajka ČTK) - Kapitán letadla s polským prezidentem Lechem Kaczyńským na palubě, které se loni v dubnu zřítilo za mlhy nedaleko letiště v západoruském Smolensku, se dostatečně brzy snažil přistávací manévr přerušit. Dnes to řekl Miroslaw Grochowski, místopředseda polské komise vyšetřující příčiny katastrofy. To odporuje nedávným závěrům ruských vyšetřovatelů, podle kterých se polští piloti snažili přistát za každou cenu.   Podle jedné části záznamu z kabiny pilotů, kterou se podařilo odposlechnout polským expertům, kapitán letadla Arkadiusz Protasiuk vydal příkaz k přerušení přistávacího manévru. "Podle mě ten příkaz padl dostatečně včas v zájmu toho, aby se podařilo katastrofě vyhnout," tvrdí Grochowski. Letadlo nicméně havarovalo a v jeho troskách zahynul prezident Kaczyński, jeho žena Maria a dalších 94 lidí. Proč se pilotům nakonec přistávací manévr přerušit nepovedlo, se mají pokusit vysvětlit polští vyšetřovatelé. Aby zjistili, co se mohlo na palubě letounu dít, plánují zrekonstruovat poslední vteřiny letu stroje Tu-154M z loňského 10. dubna. K simulaci chtějí využít druhé letadlo tohoto typu.   Podle zprávy ruského Mezistátního leteckého výboru z minulého týdne za katastrofu mohly chyby polské posádky, vystavené psychickému nátlaku nadřízených. Ruští vyšetřovatelé tvrdí, že na zavinění ruské strany nic neukazuje. Proti tomu se minulý čtvrtek ohradil polský premiér Donald Tusk, podle kterého není ruská zpráva kompletní. Její zveřejněné vyvolalo v Polsku pobouření, nejhlasitější kritika se od středy ozývá z řad polské konzervativní opozice.   Podle Marcina Dubienieckého, zetě manželů Kaczyńských, Rusové napsali zprávu "selektivně". "Tím, že Rusové nezveřejnili ve své zprávě (informace o pokusu přerušit přistávací manévr), zatajili velmi významnou skutečnost pro toto vyšetřování," řekl dnes v televizi TVN24 Dubieniecki, který je zároveň plnomocníkem Marty Kaczyńské, dcery prezidentského páru.   Dubieniecki tvrdí, že kontroloři na věži ve Smolensku posádce polského letadla podávali mylné informace o poloze letounu. Díky novým zjištěním polských expertů má Dubieniecki "větší než doposud jistotu" ohledně možného atentátu na prezidenta Kaczyńského. Rusové prý měli mnoho důvodů pro to, aby provedli atentát na Kaczyńského. Konzervativní polský prezident se nijak netajil svým podezřívavým vztahem k Rusku.     hab šeb  