 Tržby za operační systémy loni stouply na 30,4 miliardy USD  Praha 1. května (ČTK) - Tržby výrobců počítačových operačních systémů se loni zvýšily o téměř osm procent na 30,4 miliardy dolarů (asi 497 miliard korun). První pozici si udržely Windows od Microsoftu, ale nejrychleji rostl systém od Apple a Linux. Uvedla to analytická firma Gartner.   Microsoft loni zvýšil příjmy z prodeje Windows o devět procent na 23,8 miliardy dolarů. Jeho tržní podíl se pohyboval kolem 80 procent. Druhá IBM zvýšila tržby o 5,6 procenta na 2,3 miliardy dolarů a třetí HP rostla o 1,4 procenta na 1,13 miliardy.   Operační systém Red Hat založený na platformě Linux loni posílil prodej o 18 procent na 610 milionů dolarů a patřilo mu 1,8 procenta trhu, Mac OS od Apple zvýšil tržby o 16 procent na 520 milionů USD.   jsa vju          