 NKÚ zůstane v současných pronajatých prostorách o 1,5 roku déle  --------------------    Ke zpravodajství: FOTO ve Fotobance  ID foto: F200905220161301, F200905220158601, F200905220158701   --------------------    Praha 31. ledna (ČTK) - Prezident Nejvyššího kontrolního úřadu František Dohnal dnes rozhodl, že úřad využije svého práva na prodloužení nájemní smlouvy na prostory ve svém současném sídle o 1,5 roku. Úřad sídlí v pronajatých prostorách v budově Tokovo v pražských Holešovicích a nájemní smlouva mu měla skončit v březnu příštího roku. Nyní v ní tedy může zůstat až do konce září 2013. Dnešek byl posledním dnem, kdy mohl Dohnal o prodloužení nájmu rozhodnout.   NKÚ v dnešní tiskové zprávě uvedl, že za pronajaté prostory bude platit stejné celkové roční nájemné dosud, a to 44,15 milionu korun. Proti současné situaci však bude muset platit méně, protože už nebude muset vydávat peníze za vybavení a zařízení budovy, řekla ČTK mluvčí úřadu Radka Burketová. Jak vyplývá z dokumentů, které úřad již dříve poskytl poslancům ze sněmovního kontrolního výboru, NKÚ zaplatil na nájemném od svého nastěhování v roce 2007 do konce loňského roku průměrně 68,5 milionu korun ročně. Za letošní a příští rok má zaplatit dohromady 99,2 milionu korun.   "Rozhodnutí je formováno na základě dlouhodobě trvajících jednání s Vládní dislokační komisí," sdělila mluvčí. Uvedla také, že podle dosavadních vyjádření odpovědných institucí není v této chvíli jiná vhodná budova ve vlastnictví státu k dispozici. Úřad bude mít k dispozici 9842 čtverečních metrů kancelářských a ostatních ploch, 393 metrů čtverečních skladů a 75 parkovacích státní.   O otázku nového sídla se již delší čas zajímají poslanci z kontrolního výboru Poslanecké sněmovny. Poslanci kritizují Dohnal za to, že prý situaci ohledně nového sídla úřadu neřeší a že je neinformuje. Dohnal to ale odmítá. Na posledním jednání výboru argumentoval například tím, že nájem kancelářských prostor je jediným řešením, které si nevyžádá peníze navíc ze státního rozpočtu. U ostatních řešení, jako je stavba nebo koupě nového sídla, už by tak tomu podle něj muselo být.   nlm mal  