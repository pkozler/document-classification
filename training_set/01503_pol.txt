 Litva si připomněla výročí vykročení k nezávislosti  Vilnius 13. ledna (ČTK) - V Litvě si dnes připomněli 20. výročí brutálního zásahu sovětských vojáků v litevském hlavním městě Vilniusu, který se stal předehrou cesty k litevské nezávislosti. Při incidentu u sídla vilniuského rozhlasu a televize tehdy zahynulo 13 civilistů a jeden sovětský voják, na 600 lidí bylo zraněno. Nejen Litva, ale i ostatní pobaltské země Lotyšsko a Estonsko ještě téhož roku svůj boj za nezávislost dovedly ke zdárnému konci.   "Tehdy jsme si uvědomili, že naší zemi může zachránit jen svoboda," řekla dnes ve Vilniusu na slavnostní schůzi parlamentu prezidentka země Dalia Grybauskaitéová. Dodala, že snaha o vybudování svobodné, progresivní a spravedlivé Litvy nikdy nekončí a bude věcí i příštích litevských generací.   Oslavy 20. výročí vykročení Litvy k nezávislosti zastínil v litevských médiích skandál, který vyvolal památník příslušníkům bývalé sovětské tajné policie KGB na moskevském předměstí Chimki. Mezi zasloužilými funkcionáři KGB památník uvádí i příslušníky zvláštní jednotky Alfa, kteří v lednu 1991 zabíjeli litevské civilisty ve Vilniusu.   Litevské ministerstvo zahraničí proti památníku v Moskvě oficiálně protestovalo. "Vzbuzuje politování, že obě naše země chápou historii tak rozdílně. Zvláštní jednotka KGB Alfa neprokázala v Litvě žádná hrdinství. Její bojovníci zabili neozbrojené ochránce litevské nezávislosti," uvedlo v protestu litevské ministerstvo.   Ruské velvyslanectví ve Vilniusu vydalo v souvislosti s dnešním výročím prohlášení, v němž vyjadřuje lítost nad smrtí lidí při incidentu u sídla vilniuského rozhlasu a televize. "Ruská strana ale nepovažuje za oprávněné, pokud jsou na ní v souvislosti s těmito událostmi vznášeny jakékoli nároky," zdůraznilo velvyslanectví s narážkou na kompenzace, které Vilnius zatím marně od Moskvy požaduje.   Diskuse na témata spojená s odpovědností Ruska za události ze sovětské éry by podle ruských diplomatů měly ustat.   jas hej  