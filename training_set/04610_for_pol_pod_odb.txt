 Odbory rozhodnou o stávce příští týden  --------------------    Ke zpravodajství: AUDIO; GRAFIKA   Doplnili jsme stanovisko ČSSD v 1. a 6. odstavci. Zprávu jsme upravili.   --------------------    Praha 18. května (ČTK) - Odbory rozhodnou o konání stávky příští týden. Pokud ji příští pondělí vyhlásí dopravní odbory, většina členských svazů Českomoravské konfederace odborových svazů (ČMKOS) se k nim prý připojí. Na tiskové konferenci to řekl místopředseda ČMKOS Václav Pícl. Následující středu se pak má konat sněm konfederace, kde se rozhodne o dalším postupu, a to bez ohledu na dopravní odbory. Předseda ČSSD Bohuslav Sobotka dnes ČTK sdělil, že sociální demokracie akce proti vládním reformám podporuje.   Situace v ČMKOS je podle Pícla napjatá a mnoho členských svazů se kloní k razantním akcím. "Pokud Koalice dopravních svazů rozhodne o vyhlášení stávky, většina členských svazů se k ní připojí," řekl Pícl.   Významný člen koalice, Odborové sdružení železničářů (OSŽ), člen druhé největší odborové centrály v zemi Asociace samostatných odborů (ASO), přitom na svém úterním sjezdu zmocnilo své vedení k určení data, kdy by se měla uskutečnit stávka. OSŽ zatím čeká na páteční jednání tripartity a jednání dopravní komise tripartity, které bude v pondělí. Pokud ani na těchto jednáních odboráři nenaleznou s vládou kompromis, nastane podle předsedy OSŽ Jaroslava Pejši čas určit datum stávky.   Protestní stávky by se podle představitelů OSŽ měli účastnit zaměstnanci Správy železniční dopravní cesty, Českých drah a dceřiných společností ČD, v nichž OSŽ působí. Také by se měla připojit ostatní odborová sdružení v dopravě a zemědělští odboráři. Stávku by mohlo OSŽ zorganizovat do 14 dnů až tří týdnů, soudí Pejša.   Již v sobotu se ale bude v Praze na Václavském náměstí konat demonstrace, které se kormě ČMKOS zúčastní i ASO a občanské iniciativy, například ProAlt. "My chceme demonstrací vyjádřit nesouhlas s podobou vládních reforem a dosavadním přístupem vlády k našim připomínkám a výhradám," řekl Pícl. Protesty odborářů dnes jako "vysoce oprávněné" podpořili komunisté. Jejich místopředseda Stanislav Grospič současně opětovně vyzval vládu k demisi a volal po předčasných volbách.   Akce odborářů namířené proti vládním reformám dnes podpořila také ČSSD. "Považujeme je za legitimní způsob, jak vyjádřit nesouhlas s nepřijatelnou a arogantní vládní politikou," uvedl v prohlášení zaslaném ČTK Sobotka.   Demonstrace začne v 11:55 pochodem od Domu odborových svazů na pražském Žižkově. Odtud demonstranti půjdou přes křižovatku U Bulhara a Wilsonovu ulici do horní části Václavského náměstí, kde se bude od 13:00 do 14:30 konat hlavní část protestu. Na demonstraci mimo jiné přijedou autobusy z krajů a z Moravskoslezského kraje dva mimořádné vlaky. Odbory odhadují, že by se jí měly zúčastnit desetitisíce lidí.   Podle odborů je to poslední varování vládě před zahájením razantnějších akcí. Požadují mimo jiné přepracování daňové a penzijní reformy a úplné stažení sociální a zdravotní reformy.   "Ani vláda, ani jednotlivá ministerstva nám nejsou schopna říct, co má být výsledkem reforem," řekla předsedkyně Odborového svazu zdravotnictví a sociální péče Dagmar Žitníková. Například u zdravotní reformy podle ní není definován standard a nadstandard. To může vést k tomu, že lidé dostanou tu nejlacinější, byť ne vždy nejúčinnější lékařskou péči.   U sociální reformy odbory kritizují například to, že mají být převedeny výplaty sociálních dávek z obcí na pobočky úřadu práce. To podle nich zhorší pro lidi dostupnost. Navíc prý nepadlo rozhodnutí, co se stane se 12.000 úředníků, kteří mají v obcích rozdělování dávek na starosti.   O reformách by měla vláda s odbory diskutovat ještě v pátek na jednání tripartity. Odbory v této souvislosti kritizují, že část z reforem je již v poslanecké sněmovně a část z nich již projednala a schválila vláda.   Pavel Cechl cfr vit  