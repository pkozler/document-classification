 Již pět pokusů o upálení v Egyptě, šíření nepokojů prý nejisté  --------------------    Ke zpravodajství: FOTO/aktuality   --------------------    Káhira 21. ledna (ČTK) - Již na pět stoupl podle oznámení egyptské policie počet lidí, kteří se zřejmě po vzoru tuniského mladíka pokusili upálit v Egyptě. V Tunisku podobné gesto před měsícem odstartovalo sociální nepokoje a následný pád vlády. Podle odborníků citovaných dnes agenturou AFP však zatím není jisté, zda by události v Tunisku mohly být inspirací i v dalších státech regionu.   Tunisan Muhammad Búazízí zemřel na následky popálenin začátkem ledna. Osm pokusů o upálení bylo od té doby zaznamenáno v Alžírsku a jeden v západoafrické Mauritánii.   V Egyptě počet těchto případů stoupl na pět poté, co se dva dělníci pokusili upálit na protest s chystaným změnám v textilce v governorátu Minúfíja, kde pracovali. Oba byli převezeni do nemocnice.   Incidenty sledovaly ostatní arabské země kvůli hrozbě rozpoutání podobných nepokojů. Pád tuniské vlády a odchod prezidenta sice podle odborníků citovaných agenturou AFP poskytly argumenty opozičníků v Ománu, Jordánsku či Súdánu, opakování tuniských událostí v regionu ale prý zůstává nejisté.   Profesorka politologie na americké univerzitě v Káhiře Rabáb Mahdíová se domnívá, že povstání v Tunisku bude mít "dopad na kolektivní paměť národů regionu" a dodá jejich obyvatelům  "sebedůvěru". Nějaký větší dopad v dohledné době však prý nelze čekat. Ředitel pařížské observatoře arabských zemí Antoine Basbous nicméně soudí, že to, zda se tuniské událostí stanou příkladem ostatním zemím, se bude odvíjet hlavně od dalšího vývoje v Tunisku.   Dosavadní odezvy na nepokoje v Tunisku jsou podle AFP nejednoznačné. V Ománu na protest s vysokými životními náklady v pondělí protestovalo asi 200 lidí. V Jordánsku se konaly protesty proti inflaci a nezaměstnanosti. V Jemenu zřejmě tuniský případ inspiroval shromáždění studentů i separatistů požadujících oddělení jihu země. Maroko však prý projevy nespokojenosti spojené se situací v Tunisku nezaznamenalo.   kne sva  