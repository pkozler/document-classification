 Meopta optika letos plánuje zvýšení tržeb o 0,6 na 2,2 miliardy  Brno 11. května (ČTK) - Přerovská společnost Meopta - optika letos plánuje tržby až ve výši 2,2 miliardy korun. Oproti loňskému roku je to nárůst o 0,6 miliardy. Firma se vymanila ze ztráty, kterou způsobila hospodářská recese. Loni vydělala před zdaněním 33 milionů. Za první kvartál letošního roku činí hospodářských výsledek 85 milionů. ČTK to řekl jednatel firmy Vítězslav Moťka.   Meopta pro letošní rok plánuje modernizaci svého areálu. "Především jde o modernizace výzkumně vývojové základy," uvedl Moťka. Schválené má dva projekty, čtyřicet procent prostředků bude hrazeno z fondů Evropské unie. Zrekonstruovala už budovy pro vývoj, do konce června nakoupí nové technologie pro prototypové dílny a laboratoře. Výše investice činí 110 milionů korun.   Minulý týden Czechinvest Meoptě schválil další projekt inovací ve výši 300 milionů. "Umožní vývoj inovativních technologií," uvedl Moťka.   Meopta je podle něj v současnosti největší privátní zaměstnavatel na Olomoucku. Dnes pro ni pracuje 2600 lidí. V době hospodářské krize musela propustit 500 lidí. Krize také přinesla pokles tržeb na 1,2 miliardy korun.   Meopta většinu svého zboží exportuje. Oproti minulosti se jedná většinou o dodávky jiného než vojenského charakteru. Vyrábí sportovní optiku, projekty pro oblast zdravotnictví nebo digitální projekce. "Vojenské výrobky jsou ale pro nás tradičně velmi zajímavé," uvedl Moťka.   vrn jpt  