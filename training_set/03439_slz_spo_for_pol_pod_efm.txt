 Ministr Dobeš kritizoval ČSTV za pasivitu ve věci Sazky  --------------------    Ke zpravodajství: FOTO/aktuality; AUDIO   doplnili jsme vyjádření odborného mluvčího ČSSD pro oblast sportu v 8. a 9. odstavci   --------------------    Praha 11. ledna (ČTK) - Ministr školství, mládeže a tělovýchovy Josef Dobeš dnes kritizoval Český svaz tělesné výchovy (ČSTV), majoritního akcionáře Sazky, za pasivitu při řešení situace Sazky. Ministr současně vyzval ČSTV k odvaze pro radikální změnu. Sazka, v níž ČSTV drží zhruba 68 procent akcií, čelí problémům mimo jiné kvůli vysokým splátkám za výstavbu vysočanské O2 areny držitelům dluhopisů.   "Jsem velice znepokojený pasivitou klíčového akcionáře Sazky, s tím, že není nijak aktivní v celé té situaci," uvedl ministr. Dodal, že situace mezi akcionáři a Sazkou je opačná, než má být, a sportovní svazy dělají to, co jim nařídí vedení Sazky. Podle Dobeše by měly nastat ve vedení ČSTV personální změny.   Předseda ČSTV Pavel Kořan byl výroky pana ministra překvapen. "Nevím, na základě jakých informací pan ministr tvrdí, že ČSTV je pasivní a nic neřeší. Je to úplně naopak," řekl dnes ČTK Kořan. "Účastníme se jednání s bankami, držiteli dluhopisů, dnes jsme měli celostátní poradu zástupců regionů, takže i naše členy informujeme, zítra máme výkonný výbor," vypočítal Kořan. "Pokud to řekl pan ministr proto, aby ovlivnil zítřejší jednání, považoval bych to za nehorázné vměšování," prohlásil Kořan.   Mimořádná schůze výkonného výboru ČSTV, největšího akcionáře Sazky, na níž se bude jednat o postoji svazu k návrhům na řešení situace Sazky, se koná ve středu 12. ledna. Dobeš vidí středeční schůzi ČSTV jako klíčovou.   "Český sport může jít definitivně do propasti, nebo se může objevit výhled, že to může být svítání pro český sport," řekl ministr a vyzval svazy k odvaze pro radikální změnu. ČSTV by podle něj měl na brzké valné hromadě zvolit nové vedení, které by bylo "pružné, akční a zodpovědné". Jako hlavní aktuální téma pak označil "výběr strategického partnera pro Sazku".   Problémem českého sportu je podle Dobeše narušení vícezdrojového financování. Kromě státní podpory, která se pro letošní rok skládá z 1,9 miliardy korun od ministerstva školství, a mimořádné dotace ve výši 270 milionů korun, kterou uvolnilo ministerstvo financí, mají sportovci příjmy především od soukromých sponzorů.   "V době ekonomické krize ale tato podpora klesá," uvedl ministr. "Zejména nám ale odpadl velmi silný sloup pro financování, a to jsou peníze ze Sazky, jedna miliarda korun prostě nechodí do českého sportu," posteskl si Dobeš.   "Ukazuje se, že současný model financování sportu není dále udržitelný a je potřeba co nejdříve nalézt funkční cesty, kterými bude možné rozvoj českého sportu dále podporovat. Sociální demokracie v této souvislosti opakovaně navrhovala na půdě poslanecké sněmovny zdanění výnosů z hazardu a takto získané finanční prostředky přesměrovat do českého sportu," sdělil ČTK Jiří Šlégr, odborný mluvčí ČSSD pro oblast sportu.   Zároveň je podle něho nutné zprůhlednit rozdělování peněz určených na sport tak, aby zástupci českých sportovců věděli, kolik peněz nakonec dostanou z oné jedné miliardy vyplácené ročně společností Sazka.   Konkrétní rozdělení 270milionové dotace jednotlivým sportovním svazům pro letošní rok hodlá ministr školství společně s ministrem financí Miroslavem Kalouskem prezentovat na tiskové konferenci 20.ledna.   mjr jw alf mha  