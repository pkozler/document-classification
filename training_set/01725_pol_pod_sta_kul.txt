 Rekonstrukce Zelného trhu v Brně bude stát 57 milionů korun  --------------------    Ke zpravodajství: FOTO ve Fotobance  ID foto: F201007200337601, F201007200338101, F201006080223301   --------------------    Brno 24. ledna (ČTK) - Rekonstrukce brněnského historického náměstí Zelný trh začne nejdříve v příštím roce. Bude stát zhruba 57 milionů korun. Město předpokládá, že kolem 40 milionů bude hrazeno z unijních fondů. Novinářům to dnes řekl primátorův náměstek Robert Kotzian (ODS).   Přípravy na rekonstrukci náměstí podle Kotziana začaly ihned po rozhodnutí městské rady nepronajmout pozemky soukromé firmě Magnum Real Estate, která pod náměstím chtěla stavět podzemní garáže.   "Garáže se staly minulostí. Přípravy na rekonstrukci jsme spustili hned," uvedl Kotzian. Podle něj bude nyní nutné upravit projektovou dokumentaci pro stavební povolení a uvést ji do souladu s návrhem budoucí podoby náměstí, kterou vybrala radnice v rámci architektonické soutěže. Autorem vítězného návrhu je Atelier RAW. "Vše směřujeme k rekonstrukci na rok 2012, ale v tomto ohledu se jedná zatím pouze o předpoklad," uvedl Kotzian.   Zelný trh patří k centrálním brněnským náměstím. Je známý trhem ovoce a zeleniny, které se tam prodávají 700 let. Obnova náměstí má na této tradici stavět, ale zároveň chce vyjít vstříc i člověku, který na náměstí přišel za historií. Ubude tak parkovacích míst. Změní se uspořádání stánků. Zlepšit se má přístup k přirozené dominantě náměstí - kašně Parnas.   Zelný trh patří k historickému jádru Brna. Pod jeho dlažbou jsou nákladně zrekonstruované sklepy a chodby.   vrn snm  