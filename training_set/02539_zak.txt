 Středočeské policii pomůže proti silničním pirátům 90 minikamer  Zprávu jsme aktualizovali od 3. odstavce.   --------------------    Praha 7. ledna (ČTK) - Policistům ve Středočeském kraji bude v boji proti silničním pirátům nově pomáhat 90 minikamer, dosud měli k dispozici 30 zařízení. Sloužit budou zejména k zaznamenávání dopravních přestupků, financovány byly z rozpočtu kraje. Novinářům to dnes oznámil ministr vnitra Radek John (VV), podle něhož bude boj se silničními piráty jednou z priorit policie pro letošní rok. Ministr návštěvou středočeského krajského ředitelství policie zahájil sérii návštěv všech krajských ředitelství.   "Je to varování pro silniční piráty, že policie má nyní na silnicích 90 svědků a její hlídky jsou schopny zaznamenat agresivní chování na silnicích," uvedl John. Policie v roce 2009 vyšetřovala ve středních Čechách 11.183 nehod, loni 9945.   V souvislosti se silničním pirátství John uvedl, že příliš nefunguje vymáhání pokut ve správním řízení. Ministr si proto uložil za "domácí úkol" zpracovat analýzu současného systému a navrhnout jeho zefektivnění.   John středočeské policisty pochválil za nárůst objasněnosti kriminálních činů, kterých navíc loni ubylo. V roce 2009 například policisté zaznamenali 30 vražd, z toho 29 objasnili. V loňském roce napočítali polovinu případů, tedy 15, objasnit se podařilo všechny.   "Doufám, že ve všech krajích bude situace tak příznivá, jako je to mu tady ve Středočeském kraji," řekl po setkání s krajským policejním ředitelem Václavem Kučerou John.   Kromě boje proti silničním pirátům bude letos prioritou středočeské policie odhalování nelegálních výroben drog. Loni takto zjistili 59 varen pervitinu a 24 pěstíren konopí. Podle Johna je výskyt výroben drog ve středních Čechách logický, neboť se nacházejí blízko od hlavního města, kde mohou prodejci drogy nabízet narkomanům. Boj proti drogám povede ke snížení drobné kriminality, zmínil ministr vnitra.   Krajský policejní ředitel Kučera dnes uvedl, že i přes snížený rozpočet nechystá zavedení limitů na spotřebu benzínu ve služebních automobilech. "Pouze budeme více sledovat efektivitu výjezdů služebních aut," řekl novinářům Kučera.   tmn har mkv  