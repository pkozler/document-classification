 Uprchlý vězeň se chtěl stát potravou pro medvědy  --------------------    Ke zpravodajství: ilustrační FOTO ve Fotobance  ID foto: P201008230216601   --------------------    Flagstaff (USA) 28. ledna (ČTK) - Odsouzený vrah, který loni v létě uprchnul z arizonské věznice, si naplánoval drastický odchod ze světa. Podle dnešní zprávy agentury AP měl v úmyslu předávkovat se heroinem a v tomto stavu se nechat v Yellowstonském národním parku sežrat medvědy. V sebevraždě viděl jedinou možnost, jak se zbavit panického strachu, který ho na útěku provázel.   O svém plánu se Tracy Province svěřil při výpovědi detektivovi z okresu Mohave Larrymu Matthewsovi poté co byl po deseti dnech na útěku dopaden. Chtěl vystoupit na vrchol hory, zde si aplikovat injekcí gram heroinu a pak se stát "potravou pro medvědy".   Takový plán by mohl podle mluvčího Yellowstonského národního parku Ala Nashe určitě vyjít, avšak pravděpodobnost je nízká. "V našem ekosystému žije dost medvědů. Snědí skoro všechno. Před potravou, ke které by se dostávali komplikovaně, dávají přirozeně přednost snadné kořisti. Avšak setkání medvědů s lidmi jsou velmi vzácná," řekl Nash.   Když si ale Province připravoval drogu, vnitřní hlas mu prý řekl, ať od svého plánu ustoupí. A tak se místo zdrogování na hoře rozhodl jít pěšky do státu Indiana, aby se viděl se svojí rodinou. "Považoval to za boží zásah," napsal Matthews ve zprávě.   Province uprchnul spolu se dvěma komplici vloni 30. července z věznice s minimální ostrahou poblíž města Kingman v Arizoně, kde si odpykával dva doživotní tresty za vraždu a loupež. Útěk plánoval několik týdnů. Avšak potom, co se stal celostátně pronásledovaným, se mu útěk stal noční můrou.   Když viděl v motelu v texaském městě Albuquerqe v televizi zprávu o svém útěku, při rychlém odjezdu si v panice zapomněl v motelu zbraň, kterou měl ukrytou pod polštářem.   Province byl dopaden 9. srpna v malém městě Meeteetse ve státě Wyoming nedaleko kostela. Krátce před dopadením byl spatřen, jak v lavici kostela zpívá píseň "Potřebuji jen tvou milost".     jzk str kš  