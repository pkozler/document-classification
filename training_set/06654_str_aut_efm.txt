 Volkswagen čeká další rekordní rok, otevře továrnu v USA  Hamburk 3. května (ČTK) - Německý automobilový koncern Volkswagen, jehož součástí je česká Škoda Auto, hodlá v letošním roce opět dosáhnout rekordních výsledků. Potvrdil to dnes šéf společnosti Martin Winterkorn. Dodal, že firma brzy otevře novou továrnu ve Spojených státech.   "Vycházíme z toho, že náš koncern prodá ještě více automobilů, dosáhne ještě větších tržeb a vytvoří ještě vyšší provozní zisk než v rekordním roce 2010," uvedl Winterkorn na valné hromadě v Hamburku.   Automobilka podle Winterkorna 24. května oficiálně zahájí sériovou výrobu vozů Passat v nové továrně v USA. Firma investovala do výstavby továrny miliardu dolarů (16,4 miliardy Kč). Závod s výrobní kapacitou 150.000 vozů ročně by měl zaměstnat přes 2000 lidí, napsala agentura DPA.   Volkswagen v loňském roce téměř zečtyřnásobil provozní zisk na rekordních 7,1 miliardy eur (zhruba 172 miliard Kč). Firma loni zvýšila dodávky o 14 procent na 7,2 milionu automobilů. Poprvé tak překonala hranici sedmi milionů vozů.   Winterkorn rovněž uvedl, že očekává pokrok v plánovaném spojení s německým výrobcem sportovních automobilů Porsche. "Před námi však stále zůstávají některé významné daňové a právní překážky," dodal.   Porsche by se podle původních plánů mělo v letošním roce stát desátou značkou skupiny Volkswagen. Automobilka však nedávno uvedla, že její začlenění do Volkswagenu se zřejmě zdrží kvůli vyšetřování jejích dvou bývalých čelných představitelů.   Volkswagen je největší automobilkou v Evropě a do roku 2018 se hodlá stát největším výrobcem automobilů na světě.   pmh vju  