 Víkendové lyžování řídilo počasí: když svítilo, lidé přijeli  Liberec 16. ledna (ČTK) - Jarní lyžování uprostřed ledna zažívali o víkendu milovníci sjezdovek v Libereckém kraji. Střediska sice hlásí spíše průměrnou návštěvnost, těm, kteří dorazili, se ale počasí odvděčilo prosluněnou nedělí. Na svazích leží okolo půlmetru sněhu, který ve dne odtává. Celkově jsou ale vlekaři docela spokojení, zjistila ČTK   "Dnes jsme měli okolo 900 lidí, v sobotu asi 400," řekl ČTK provozovatel areálu na Ještědu. To jsou na tamní poměry spíš podprůměrná čísla, ale provozovatel se tentokrát nezlobí. "Bylo to prostě klasické jarní lyžování se vším všudy, tedy i včetně počasí. To ty problémy vyváží," dodal s úsměvem. Na sjezdovkách leží asi 50 centimetrů sněhu, který se během dne měnil ze zmrzlého firnu na měkkou kaši. Holá místa ale na sjezdovkách prakticky nejsou.   Podobný trend zaznamenali i v Rokytnici nad Jizerou. V sobotu dorazila za deště sotva tisícovka lyžařů, ale jakmile vysvitlo slunce, návštěvnost se zdvojnásobila. "Dnes tu bylo asi 1800 lyžařů, to už je na naše poměry velmi slušné," řekl ČTK ředitel rokytnického Spartaku. Problémy jsou podle něj jen na Studenově, kde není zasněžování a sněhu už hodně ubylo, jinak jsou prý podmínky pořád dobré.   jtb mal  