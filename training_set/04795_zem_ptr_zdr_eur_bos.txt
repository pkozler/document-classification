 Češi chtějí, aby vejce či drůbeží měly v EU své "rodné listy"  --------------------    Ke zpravodajství: FOTO/aktuality   --------------------    Brusel 24. ledna (ČTK) - Češi v Evropské unii prosazují, aby vejce, vepřové a drůbeží maso měly vlastní "rodné listy". Ty by úřady, prodejce a tedy i běžné spotřebitele jasně informovaly, odkud výrobek pochází. Návrh padl dnes na jednání ministrů zemědělství v Bruselu v rámci debat o reakcích na německou dioxinovou aféru.   Podrobné informace o původu kvůli nemoci šílených krav jsou nyní v EU povinné u hovězího masa. Češi se pak v "sedmadvacítce" řadí mezi přívržence toho, aby se opatření rozšířilo i na další produkty, což dnes novinářům potvrdil ministr zemědělství Ivan Fuksa.   U jednosložkových produktů, jako je maso či mléko, by to podle něj nebylo administrativně nijak složité. "V zájmu každého prodejce by mělo být, aby nemusel být odkázán jenom na dotazy lidí, jestli to maso je skutečně odtamtud nebo odtamtud," řekl ministr.   Například na mase by tak bylo třeba uvedeno, z jaké pochází země a v případě Česka i to, z jaké konkrétní lokality. Podobná opatření může zavést i jednotlivá členská země "sedmadvacítky", přičemž by se to ale vztahovalo na české produkty. Ministr zatím nechtěl předbíhat, zda Praha k něčemu takovému pouze pro české produkty přistoupí či nikoli.   pkt vju  