 Sněmovna bude rozhodovat o nízkoemisních zónách či maturitách  Praha 31. ledna (ČTK) - Poprvé v letošním roce se v úterý sejde Poslanecká sněmovna. Má před sebou například rozhodování o zavedení nízkoemisních zón, o zrušení státních maturit či o změně dopravního bodového systému. Jednání zřejmě ovlivní i poslední kauzy týkající se členů vlády. Opoziční ČSSD už avizovala, že se pokusí některé z nich zařadit na program schůze.   Poslanci mají podle návrhu organizačního výboru projednat během dvoutýdenní schůze celkem 102 bodů. Konečné rozhodnutí je čeká mimo jiné u zákona o zavedení nízkoemisních zón. Příslušná novela počítá s tím, že radnice získají pravomoc vymezit ve městech a obcích zóny, do nichž nebudou moci vjíždět starší automobily nesplňující určité emisní limity. Při vyhlášené smogové situaci by mohli řidiči jezdit zadarmo po zpoplatněných úsecích dálnic, které tvoří obchvaty měst a obcí. Novelu předložili koaliční poslanci, takže lze očekávat, že bude schválena.   V takzvaném třetím čtení je také novela zákona, která má změnit některá dopravní pravidla, mimo jiné i bodový systém. Vážnější prohřešky by nově měly být trestány více, méně závažné vůbec. Návrh počítá rovněž s částečnou tolerancí alkoholu do 0,3 promile. Poslanec Stanislav Huml (VV) podal k novele návrh, aby byla povinně zavedena zimní výbava. Zda bude jeho pozměňovací návrh schválen, rozhodne sněmovna.   V prvním čtení pak poslanci posoudí návrh zákona senátora Marcela Chládka (ČSSD), který chce zrušit státní maturity. Letošní maturanti by je přitom měli absolvovat už v květnu. Systém je podle Chládka předražený a netransparentní. Navrhuje proto státní maturitu nahradit dosavadní zkouškou. Návrh ale nemá jistou podporu. Proti jsou podle ankety ČTK strany TOP 09, KSČM, pravděpodobně i VV. Zamítavé stanovisko budou mít asi i občanští demokraté.   Opoziční sociální demokracie se podle místopředsedy sněmovny Lubomíra Zaorálka (ČSSD) pokusí zařadit jako body jednání i dvě aktuální aféry, se kterými jsou spojeni členové vlády. Aby jejich návrh prošel, musela by se k nim přidat i některá z koaličních stran, protože ani s komunisty nemá ČSSD ve sněmovně většinu.   V prvním případě by sněmovna mohla jednat o činnosti bezpečnostní agentury ABL v době, kdy ji vlastnil a řídil ministr dopravy Vít Bárta (VV). Společnost před několika lety sledovala politiky a další představitele Prahy 11. Sociálním demokratům vadí především to, že Bárta podle nich lhal o aktivitách firmy. Na půdu sněmovny chtějí také dostat kauzu spojenou s ministrem obrany a bývalým místopředsedou vlády Alexandrem Vondrou (ODS). V době českého předsednictví EU údajně se svým týmem zadal společnosti Promopro bez soutěže zakázky, za které zinkasovala celkem 766 milionů korun. Jejich původní cena ale měla být podle deníku Právo 85 milionů. Finanční analytický útvar ministerstva financí už kvůli tomu podal trestní oznámení.   Naposledy se poslanci sešli na plénu před Vánoci. Ještě 21. prosince čelila Nečasova vláda hlasování o nedůvěře vládě, které opozice vyvolala kvůli kauze bývalého ministra Pavla Drobila (ODS)a údajných manipulací s veřejnými zakázkami ve Státním fondu životního prostředí. Po dlouhých vyjednáváních vláda hlasování přežila. Tentokrát by ale kauzy v hlasování o nedůvěře vyústit neměly, řekl úřadující předseda ČSSD Bohuslav Sobotka.   bns rot  