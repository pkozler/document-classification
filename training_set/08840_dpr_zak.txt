 Jeden mrtvý, deset raněných při havárii ruského letadla na Sibiři  Aktualizovali jsme o zraněné, doplnili podrobnosti a background.   --------------------    Moskva 1. ledna (ČTK) - Jeden člověk zahynul a deset dalších bylo zraněno po dnešní nehodě ruského dopravního letadla, které startovalo na letišti v sibiřském Surgutu. Oznámila to agentura AP.   Podle mluvčího pohotovostní služby letiště Vadima Grebennikova letadlo se 128 osobami na palubě explodovalo při startu, ale posádku a zbývající cestující se podařilo ještě předtím evakuovat do bezpečí.   Není zatím jasné, zda oběť zemřela při výbuchu. Čtyři ze zraněných byli podle agentury AFP hospitalizováni.   Letoun roloval po ranveji před odletem do Moskvy, když jeden z jeho motorů zachvátil požár. Následný výbuch letadlo Tu-154 zcela zničil. Plameny se rozšířily na ploše sto metrů čtverečních.   Stroj patřil jedné z regionální leteckých společností.   Letadla Tu-154 byla páteří flotily sovětského a postsovětského civilního letectví. Poprvé byly do ní zařazeny v 70. letech. Po řadě havárií stárnoucích letadel společnost Aeroflot z bezpečnostních důvodů všechny tyto stroje vyřadila. Poslední let uskutečnil loni.   Tato středně velká letadla však zůstávají hlavní součástí leteckého parku menších společností po celém Rusku i v bývalém Sovětském svazu. V některých částech Evropy má zakázány lety kvůli nadměrnému hluku motorů.   hit hej  