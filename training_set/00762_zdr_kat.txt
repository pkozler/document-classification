 Červený kříž se připravuje na možnou epidemii cholery na Haiti  Ženeva 2. června (ČTK) - Mezinárodní výbor Červeného kříže (MVČK) znovu otevřel nedaleko haitské metropole Port-au-Prince centrum pro péči o nemocné cholerou. Podle agentury AFP je důvodem nárůst onemocnění v této oblasti zdevastované loňským ničivým zemětřesením.   V uplynulých dnech zemřelo na Haiti na choleru nejméně deset lidí, přičemž jen v Carrefouru jižně od hlavního města bylo hospitalizováno tisíc nemocných.   "Zvýšení počtu nemocných, doposud omezené na venkovské oblasti, nyní zasáhlo i hlavní město," uvedl MVČK ve svém prohlášení. Proto znovu otevřel zařízení s co největší možnou kapacitou.   Středisko v Port-au-Prince vzniklo loni v době vrcholící epidemie cholery, která si na Haiti vyžádala zatím přes 5300 obětí na životech. Organizace má v zemi dodatečné zásoby lékařského vybavení a je "připravena je distribuovat, pokud bude počet případů stoupat," zdůraznil koordinátor operací v oblastech s cholerou Gerhard Tauscher.   Už několik měsíců MVČK zintenzivňuje prevenci na Haiti vzhledem k tomu, že očekávaná sezona dešťů přinese zvýšené nebezpečí šíření nákazy.   Na začátku roku se počet nemocných v městských oblastech pravděpodobně stabilizoval, ovšem v izolovaných a venkovských oblastech byl zaznamenán nárůst případů.   Loni v lednu postihlo Haiti katastrofální zemětřesení, z jehož následků se zatím země nedokázala vzpamatovat. Statisíce lidí od té doby přežívají v nouzových přístřešcích v nepříliš příznivých podmínkách s nedostatečným hygienickým zázemím.   Od podzimu začala zemi sužovat i epidemie cholery, která připravila o život 5332 obyvatel. Vysoce nakažlivou nemocí onemocnělo podle oficiálních statistik na 310.000 lidí. V době vrcholící epidemie umíralo denně kolem deseti osob.   Zárodky cholery se šíří především potravinami a vodními zdroji znečištěnými lidskými výkaly. Po krátké inkubační době se u nakaženého objeví průjem a zvracení, jež mohou vést k dehydrataci a v případě neléčení i ke smrti. Při včasném zajištění lékařské péče je cholera celkem snadno léčitelná.   hit hej  