 První parlamentní schůzi bude mít i letos tradičně Senát  Praha 3. ledna (ČTK) - První letošní parlamentní schůzi bude mít tradičně Senát. Do konce ledna má projednat daňové úpravy, změnu struktury úřadů práce nebo pravidla pronájmu rekreačního zařízení. Před koncem loňského roku je schvalovala sněmovna, která bude mít první letošní zasedání až počátkem února.   Senátoři budou schvalovat například novelu, která má přísnějším dohledem pomoci vymýtit prodej hraček z nebezpečných materiálů. Další novela má posílit práva zákazníků při dočasném užívání rekreačního zařízení a dalších produktů. Další norma počítá s tím, že kvůli úsporám v provozu úřadů práce nově vznikne jeden centrální úřad se 14 krajskými pobočkami a asi 200 pracovišti ve vybraných obcích.   Horní komora bude rozhodovat také o vydání státních dluhopisů za 148 miliard korun na krytí většiny schodku předloňského státního rozpočtu. Schvalovat má novelu o dani z přidané hodnoty, která mimo jiné umožní vracet daň u obtížně vymahatelných pohledávek a zavádí ručení za nezaplacenou daň. Další novela má umožnit spořitelním a úvěrním družstvům požádat o bankovní licenci, a podnikat tak jako ostatní banky.   Sněmovna se sejde až 1. února. Na její stanovisko čekají například změny v bodovém systému trestání řidičů, v odměňování placených zastupitelů za členství v obecních a krajských firmách nebo v pravidlech provozování loterií.   V rámci novely o spotřební dani poslanci rozhodnou, zda od ledna příštího roku vzroste sazba daně z cigaret o pět haléřů za kus, u doutníků o deset haléřů a u řezaného tabáku o 60 korun za jeden kilogram. Celkem vláda plánuje daň zvýšit tak, aby krabička cigaret nepodražila o víc než tři koruny.   Další novela z iniciativy zástupců Moravskoslezského kraje má dát radnicím právo vymezit ve městech a obcích zóny, do nichž nebudou moci vjíždět starší automobily. Při vyhlášené smogové situaci by navíc mohli řidiči jezdit zadarmo po zpoplatněných úsecích dálnic. Poslanci původně vyhlašovali, že předlohu chtějí přijmout co nejdříve, aby platila už letos v zimě.   mhm mbc  