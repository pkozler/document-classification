 Část vedení kraje má výhrady ke zdražení vstupného do dvorské zoo  --------------------    Ke zpravodajství: FOTO ve Fotobance  ID foto:  P201105180526901    --------------------    Hradec Králové 20. května (ČTK) - Část vedení Královéhradeckého kraje má výhrady k chystanému výraznému zvýšení cen vstupného do krajské ZOO Dvůr Králové nad Labem. Vyšší ceny mají platit od 1. června v souvislosti s otevřením části safari pro auta návštěvníků. Lidovci, kteří jsou členy krajské koalice, se zdražením nesouhlasí a chtějí o tom jednat v orgánech kraje, řekl dnes ČTK náměstek hejtmana Vladimír Derner (KDU-ČSL). Zdražení v dnešní regionální Mladé frontě Dnes kritizoval i první náměstek hejtmana Josef Táborský (ČSSD).   Vstupenka pro dospělého zdraží ze 170 na 290 korun, tedy o 70 procent. Pro děti, studenty a seniory vstup do zoo zdraží o 90 procent ze 100 na 190 Kč. Rodinné vstupné zoo od června nenabídne. Nyní rodinné vstupné pro dva dospělé a dvě děti činí 490 korun, nově taková rodina zaplatí 960 korun.   Podle Dernera je zvýšení cen špatným krokem, který poškodí zejména rodiny s dětmi. "Je to protirodinné opatření a signál rodinám, aby do zoo nechodily. Rozhodovali o tom lidé, kteří nemají představu, jak situace rodin s dětmi u nás vypadá," řekl ČTK Derner. V orgánech kraje se podle něj o cenách nejednalo. Se zdražením vstupného se podle Dernera dá čekat nižší návštěvnost zoo a zhoršení její ekonomiky. Připomněl, že kraj zoo ročně dotuje zhruba 40 miliony korun.   Stanovení cen je v kompetenci představenstva zoo, která je akciovou společností. Podle ředitelky zoo Dany Holečkové představenstvo nové vstupné schválilo jednomyslně. Zvýšení cen Holečková na středeční prezentaci projektu vjezdu aut do safari zdůvodňovala zvýšenými náklady a nabídkou zcela nového zážitku pro návštěvníky. Úroveň cen přirovnala ke vstupence do 3D kina. V jiných safari parcích v Evropě je podle ní vstupné dvojnásobné. Dvorská atrakce také bude jedinou svého druhu se střední Evropě.   Nové ceny však podle MF Dnes kritizuje člen představenstva zoo a první vicehejtman Táborský. "Nebyl jsem tam (na představenstvu), ale pro zdražení bych nehlasoval. Myslím si, že to bude mít negativní dopad na návštěvnost. Takové prudké zdražení není šťastné," citoval deník Táborského. Politik bude chtít, aby se v představenstvu o ceně ještě jednalo. Dodal, že v zoo je třeba dopracovat celkovou koncepci. Zoo podle něj také chybí výhled investic.   Lidé od 1. června auty či autobusy na šest kilometrů dlouhé trase projedou 50 hektarů zoo s téměř 600 africkými zvířaty pěti desítek druhů. Skoro 30 hektarů areálu budou projíždět přímo mezi volně vypuštěnými kopytníky a ptáky. Možnost vjet do zoo autem potrvá do 2. října. Vstupné bude platné pro obě části zoo, tedy klasické "pěší" části i do safari. Vstupenky pro jednotlivé části zoo nebudou. Kdo nepřijede autem, bude moci využít safaribusů, které dnes již část safari obsluhují. Po skončení letní sezony zoo provoz safari s auty vyhodnotí a rozhodne o jeho pokračování v další letní sezoně. Od 3. října by zoo měla být opět otevřená v normálním provozu s ceníky jako dosud.   Výší vstupného nebude mít dvorská zoo v Česku srovnání. V pražské zoo je nyní vstupné pro dospělého 150 korun a pro děti od tří do 15 let, seniory a handicapované 100 korun. Jednodenní rodinné vstupné je 450 korun, celoroční rodinné vstupné stojí 1200 korun.     Ceny vstupného v Kč v letní sezoně v ZOO Dvůr Králové:        do 31. května 2011  od 1. června do 2. října 2011     dospělí  170,-  290,-     děti 3 - 15 let, studenti do 26 let, důchodci, ZTP  100,-*  190,-     rodinné vstupné  490,-  není     pes  65,-  100,-     parkovné  zdarma  zdarma     * cena 100 Kč je pro děti od 6 do 15 let, děti od 2 do 5 let platí 50 Kč   zdroj: ZOO Dvůr Králové nad Labem     Zdeněk Rychtera hj  