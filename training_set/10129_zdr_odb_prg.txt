  Ke zpravodajství: PROFIL   Do 30 minut vydáme PROFIL s přehledem porodnic v hlavním městě Praze.   ------------------------------    Porodnice prý po odchodu lékařů nezajistí péči jako dosud  V celém textu jsme doplnili nové informace o situaci v Praze a vyjádření šéfů porodnic.   --------------------    Praha 26. ledna (ČTK) - Pražské porodnice by nebyly schopny po odchodu lékařů od března zajistit péči o matky a jejich děti jako dosud. Dvě ze šesti porodnic - na Bulovce a v Thomayerově nemocnici - by musely přestat přijímat rodičky a pacientky úplně. Po dnešním jednání neonatologů a porodníků to novinářům řekl pražský primátor Bohuslav Svoboda (ODS), který před nástupem do funkce působil jako přednosta gynekologicko-porodnické kliniky vinohradské nemocnice. Odborníci chtějí jednat s ministrem zdravotnictví a premiérem.   V odborářské akci Děkujeme, odcházíme podalo výpověď asi 3800 ze zhruba 20.000 nemocničních lékařů. Nejsou spokojeni s výší mzdy. Odbory žádají zvednutí příjmů na 1,5 až trojnásobek průměrného platu podle kvalifikace a praxe.   V Praze funguje šest porodnic - ve vinohradské nemocnici, v Podolí, v Motole, na Bulovce, U Apolináře a v Thomayerově nemocnici v Krči. Kdyby tamní anesteziologové své výpovědi nestáhli, nebylo by podle primátora možné zajistit ani neodkladnou péči. "V tuto chvíli musím konstatovat, že pokud na pracovištích neonatologie bude redukce anesteziologů, nebudeme schopni zajistit akutní a neodkladnou péči o gynekologické pacientky, rodičky a nedonošené děti ve stávajícím rozsahu," řekl Svoboda.   Bulovka a krčská nemocnice by podle něj příjem musely zcela zastavit. Ostatní porodnice už nyní prý "jedou na 120 procent" a nebyly by schopny matky převzít, protože na to nebudou mít kapacitu. "Nemůžeme připustit, abychom léčili nekvalitně," řekl Svoboda.   Omezení by hrozilo nejen v případě porodů, ale třeba i u gynekologických pacientek, které potřebují neodkladnou léčbu rakoviny. Zajistit péči by nebylo možné zřejmě ani přechodem na třísměnný provoz, uvedl ředitel Ústavu pro péči o matku a dítě Jaroslav Feyereisl. Podle něj by s tím museli souhlasit zaměstnanci a navíc by klesla kapacita zařízení až o 40 procent, takže by péči v současném rozsahu pracoviště nezvládla.   V Praze se za rok narodí zhruba 20.000 dětí. Největší pracoviště - U Apolináře, v Podolí a Motol - mají až 25 porodů za 24 hodin. V těchto porodnicích začali lékaři vypovídat dohody o přesčasech. I tady by tedy mohlo být složité péči zajistit. Přednostové se chtějí sejít po 15. únoru. V tu dobu už by měli vědět, kolik lidí přesčasové dohody vypovědělo a jak personální situace od března bude vypadat.   Šéf pražské záchranky Zdeněk Schwarz v úterý řekl, že pražské nemocnice by měly kvůli případnému omezení svého provozu po odchodu lékařů přestat brát pacienty ze středních Čech. Svoboda uvedl, že v některých renomovaných pražských porodnicích je 45 procent porodů Středočešek. Pokud by se situace nevyřešila, musela by pražská zařízení říct, zda jsou schopna lidi ze Středočeského kraje přijímat, řekl ČTK v úterý primátor.   Z dnešního setkání přednostů šesti pražských porodnic vzešla výzva ministru zdravotnictví Leoši Hegerovi (TOP 09) a premiéru Petru Nečasovi (ODS), aby tento krizový stav začali řešit. "Řešení přesahuje možnosti primátora, je už věcí celé vlády," řekl Svoboda. Feyereisl řekl, že jsou připraveni jednat "kdykoli a kdekoli".   V Česku existuje 12 superspecializovaných perinatologických center pro nedonošené děti. Tři z nich jsou v Praze - u Apolináře, v Podolí a Motole. Další se nacházejí v Mostě, Ústí nad Labem, Brně, Českých Budějovicích, Hradci Králové, Plzni, Olomouci, Zlíně a Ostravě. Podle expertů by mohla být od března kvůli odchodu doktorů ohrožena péče minimálně v pěti těchto střediscích.   Naďa Myslivcová ktk rot          