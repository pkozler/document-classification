 V jižních Čechách zahynulo loni nejméně lidí za posledních 10 let  České Budějovice 12. ledna (ČTK) - Na jihočeských silnicích loni zahynulo 72 osob. Je to nejnižší počet za posledních deset let. Ubylo také nehod, loni jich bylo 2893, což je o 313 méně než v roce 2009. ČTK to řekl policejní mluvčí Milan Bajcura.   Podle něj za pokles usmrcených osob na silnicích může několik faktorů. "Je to dané vyšší kvalitou aut, které jsou v provozu a jsou také bezpečnější. Řidiči si rovněž stále dávají větší pozor kvůli bodovému systému a tolik za volantem neriskují. A dalším důvodem je větší osvěta ze strany policie i médií," řekl Bajcura.   Nejbezpečnějším měsícem na jihočeských silnicích byl loni únor, kdy se stalo 154 nehod a zemřely dvě osoby. Naopak nejtragičtějším se stal červenec - při 296 haváriích zahynulo 15 lidí. "Celkem 14 osob loni zemřelo po nárazu do stromu. To znamená, že se to v průměru stalo osudné každému pátému usmrcenému," uvedl vedoucí odboru služby jihočeské dopravní policie Lubomír Veselý.   Naprosto atypickým dnem z pohledu nehod byl loni 24. prosinec. Za ten den evidovali jihočeští policisté jen tři události bez jakéhokoliv zranění. "Bylo by sympatické, kdyby k sobě lidé za volantem byli stejně přátelští a ohleduplní i zbylých 364 dní v roce," řekl Veselý.   Výrazně poklesl počet dopravních nehod pod vlivem alkoholu. Zatímco v roce 2004 jich policisté v jižních Čechách zaznamenali 777, loni jich bylo 281. Podle Veselého se v tomto čísle projevil fakt, že policie by měla při každé kontrole provádět dechovou zkoušku na alkohol. Většina řidičů si totiž netroufne před jízdou pít. "Je vidět, že se jedná o účinné opatření," uvedl Veselý.   Místo alkoholu se však v poslední době rozmáhá jízda pod vlivem omamných látek. Policisté loni řešili 85 případů, kdy za volant usedli řidiči, kteří předtím takový prostředek užili. "Nejrozšířenější drogou byly marihuana a amfetaminy," řekl Veselý.     Statistické údaje z jihočeských silnic za posledních deset let:     Rok  Počet nehod  Počet usmrcených osob     2001  13.598  101     2002  13.897  146     2003  14.397  126     2004  15.275  119     2005  14.533  119     2006  12.832  79     2007  12.632  110     2008  10.694  108     2009  3206  74     2010  2893  72     zdroj: Policie ČR   rek sap  