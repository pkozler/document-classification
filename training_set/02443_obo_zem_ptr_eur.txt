 Obchodníci: Vývoz kakaa z Pobřeží slonoviny se prakticky zastavil  Hamburk 26. ledna (ČTK) - Vývoz kakaa z Pobřeží slonoviny rychle klesá, podle obchodníků dobíhají poslední dodávky a žádné další kontrakty už země nenabízí. Objednat se nedají ani klíčové výrobky jako je kakaové máslo nebo kakaový prášek. Vývoz se zastavil z rozkazu nově zvoleného prezidenta Alassana Ouattary, který bojuje o moc s předchozím prezidentem. Ten se ani dva měsíce po volbách nechce vzdát úřadu, ač volby prohrál.   "Zákaz vývozu je de facto v platnosti," potvrdil podle agentury Reuters jeden obchodníků, který se pohybuje na trhu s kakaem. "Klíčoví exportéři ten zákaz dodržují, nabídka prodeje tak přichází pouze od malých producentů," dodal.   Cena kakaových bobů v pondělí na světových trzích zaznamenala největší skok od roku 2008 a dostala se na zhruba roční maximum 3340 dolarů (zhruba 60.000 Kč) za tunu. V úterý se situace trochu zklidnila a ceny kakaa mírně klesly.   Pobřeží slonoviny je největším vývozcem kakaových bobů na světě, země se ale teď zmítá v politické krizi. Ouattara vydal zákaz vývozu kakaových i kávových bobů, a to zatím na jeden měsíc. Předchozí prezident Laurent Gbagbo si také činí nároky na prezidentský úřad, mezinárodní společenství ale za vítěze listopadových voleb uznalo Ouattaru.   Gbagbo má kontrolu nad infrastrukturou a přepravou kakaových bobů do vývozního přístavu. Ouattara se zákazem vývozu kakaa snaží Gbagba odstřihnout od zdroje příjmů. Ouattarovi lidé pohrozili vývozcům sankcemi, pokud nebudou zákaz dodržovat. Pět největších exportérů proto už zastavilo příjem nových objednávek. Je mezi nimi také společnost Cargill, která je největším vývozcem kakaa z Pobřeží slonoviny.   "Nemá smysl nabízet nové smlouvy na prodej kakaa, když nikdo neví, jestli bude možné kakao také vyvézt," řekl jiný obchodník. "Řada exportérů se snaží vyvézt alespoň to, co lze ještě vyvézt legálně. Někteří s vývozem prozatím váhají, jiní se snaží získat kakao odjinud a část obchodníků bude čerpat ze zásob v Evropě," dodal.   Sdružení evropských výrobců čokolády a sušenek Caobisco nicméně ještě v úterý tvrdilo, že evropští zpracovatelé kakaa by v krátkodobém výhledu neměli nedostatek bobů pociťovat. Někteří obchodníci předpokládali, že se kakao dostane z Pobřeží slonoviny tranzitem přes Ghanu či jiné země, zatím ale není jasné, zda to tak v praxi půjde zajistit.   spr jw  