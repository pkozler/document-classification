 V Semilech se uskuteční turnaj v kuličkách, zahrát si může každý  --------------------    Ke zpravodajství: ilustrační FOTO ve Fotobance  ID foto:  P200805250184001 ,  FO02102890 ,  IF00003937    --------------------    Semily 4. května (ČTK) - Předvést přesnost, pevné nervy a velkou dávku koncentrace budou muset účastníci turnaje v kuličkách, který se uskuteční tuto sobotu v Semilech. Nultého ročníku klání v oblíbené hře dnešních dědečků a babiček se může zúčastnit kdokoli, kdo přijde na plochu za místním okresním archivem. Podle Ivety Mečířové, ředitelky semilského muzea, které je jedním z pořadatelů turnaje, by letošní ročník akce nemusel zůstat poslední.   "Je to nultý ročník, takže nevíme, co přinese a jestli lidé přijdou, ale uvidíme. Třeba to dopadne dobře a stane se to tradicí," řekla ČTK ředitelka semilského muzea. Spolu s ním turnaj pořádá ještě občanské sdružení Cervus Semilensis.   Na ploše za archivem bude pro soutěžící připraveno několik drah a těšit se mohou i na ceny. "Budeme se snažit, aby si zahráli všichni," poznamenala Mečířová.   Program turnaje s názvem Semilský cvrnk v sobotu začne v 09:30, borci se ale začnou kuličkami do důlků trefovat o půl hodiny později. Soutěž sama by měla trvat několik hodin, vyhlášení výsledků se plánuje na 14:00. Herní systém se vybere až podle okolností a zájmu.   Kdo nemá kuličky vlastní, tomu půjčí organizátoři skleněnky jabloneckého výrobce Glass Sphere. Pořadatelé upozorňují na jediné: jakékoli strkání, tahání, ale také šourání kuliček je na turnaji přísně zapovězeno.   jem kš  