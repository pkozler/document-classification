 V kulturním domě v Mělníku vznikne nový taneční sál  Mělník 20. ledna (ČTK) - Mělník bude mít nejpozději do konce června taneční sál, který dosud ve městě chyběl. Vznikne přestavbou stávající haly v prvním patře Masarykova kulturního domu. ČTK to dnes řekl starosta města Ctirad Mikeš. Cena se odvine od výsledků výběrového řízení na dodavatele, půjde o sumu kolem dvou milionů korun.   Projekt počítá zejména se zesílením stropů budoucího tanečního sálu, který je od loňského podzimu uzavřen. Sály nemají dostatečnou nosnost stropů, odhalil loni statický posudek. Ředitel kulturního domu Radim Vajchr proto nechal halu a další místnosti v prvním patře uzavřít. "Stav nevyhovoval platným normám pro jakékoli společenské využití," uvedl Vajchr.   Město má už na přestavbu sálu hotový projekt a získal už i stavební povolení. Taneční sál by měl být hotový nejdéle do konce června, město nyní vypíše výběrové řízení na dodavatele. Sál bude na ploše 220 metrů čtverečných a vejít by se tam mohlo zhruba 200 lidí. Od září tam začnou například taneční kurzy, které se budou konat každé pondělí, úterý a pátek. Prvním plesem, který se v novém sále odehraje, bude Masarykův ples při slavnostním otevření.   Mělník si letos připomíná 75. výročí vzniku Masarykova kulturního domu, oslavy začínají už 10. března přednáškou o jeho historii. Základní kámen byl položen právě 10. března 1935 a 28. června byly zahájeny stavební práce. Kulturní stánek byl otevřen o rok později, 28. června 1936. Masarykův kulturní dům je dílem mělnických architektů Josefa Širce ml., Bedřicha Zemana a Jana B. Zeleného.   Od roku 2008 je funkcionalistická stavba státem chráněnou kulturní památkou. Do památkové ochrany byla zahrnuta také socha prezidenta T. G. Masaryka od Vincence Makovského, která stojí v aule, a okolní Tykalovy sady.   zik sap  