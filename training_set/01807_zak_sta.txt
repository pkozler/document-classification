 Nova: Policie navrhla obžalobu za machinace se státními pozemky  Praha 30. ledna (ČTK) - Protikorupční policie navrhla obžalovat severočeského konkurzního správce Michala Bednaříka za machinace se státními pozemky, čímž údajně způsobil škodu až 60 milionů korun. Uvedla to dnes televize Nova. "Jedná se o trestný čin porušování povinností při správě cizího majetku, za což hrozí až osm let odnětí svobody," řekl mluvčí protikorupční policie Roman Skřepek.   Pozemkový fond před dvěma lety zjistil, že mu z jeho majetku zmizelo 250.000 metrů čtverečních pozemků u Lovosic. U majetkových převodů tehdy podle Novy stál právě konkurzní správce jednoho ze zkrachovalých zemědělských podniků Bednařík.   Na uvedených pozemcích jsou rozsáhlá ložiska písku. Podezřelý údajně pozemky nejdříve zahrnul do konkurzní podstaty zemědělského podniku a poté pod cenou prodal místnímu těžaři písku.   "Pozemky nebyly prodány v dražbě, byly prodány mimo dražbu a nebyly prodány za nejvyšší cenovou nabídku," uvedl Skřepek.   Bednařík byl krátce poté, co se na případ před dvěma lety upozornilo, odvolán z funkce.   ktp pba  