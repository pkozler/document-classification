 Národní divadlo představí další záznam inscenace Sluha dvou pánů  --------------------    Ke zpravodajství: FOTO ve Fotobance  ID foto: P200809270503301   --------------------    Praha 19. ledna (ČTK) - K nadcházejícím šedesátinám Miroslava Donutila představí pražské Národní divadlo začátkem února nový záznam úspěšné komedie Carla Goldoniho Sluha dvou pánů, v níž populární herec vytvořil hlavní roli. DVD doplní dokument režiséra záznamu Romana Proroka nazvaný Sluha jako fenomén, který diváky zavede do zákulisí této inscenace.   Ta se hraje už sedmnáctým rokem, loni v červnu oslavila 450. reprízu a co do počtu se stala nejúspěšnějším projektem české první scény. Na DVD byla už zaznamenána před jedenácti lety.   Donutil se jako věčně hladový sluha v inscenaci režiséra Ivana Rajmonta poprvé představil 22. září 1994. Na podzim roku 2008 vyrovnal dosavadní rekord nejvyššího počtu repríz (403), kterého tu v letech 1974 až 1982 dosáhla Örkényho Kočičí hra s Danou Medřickou v hlavní roli.   S rolí Truffaldina se populární herec ve vděčném Goldoniho textu během repríz důkladně propojil. "Troufl bych si i na pětistou reprízu. Počítám, že bych se tak mohl důstojně rozloučit s angažmá na české první scéně," tvrdí. To si však bude muset ještě počkat. I když je o inscenaci trvalý zájem a každé představení je dlouho dopředu vyprodáno, neobjevuje se v repertoáru často.   "Ta k jeho životnímu jubileu tři dny před jeho šedesátinami, která se uskuteční 7. února, ponese pořadové číslo 467," řekl ČTK mluvčí činohry české první scény Tomáš Staněk. Do konce května bude uvedena ještě sedmkrát.   V dalších devíti rolích se v historii této inscenace vystřídaly téměř tři desítky herců. Donutil si na jeviště obléká už druhé barevné triko. Kalhoty má původní, i když mu v šatně řadu let visí náhradní.   Jiří Borovička pba  