 V Chebu dokončili další etapu rekonstrukce domova pro seniory  Cheb 13. ledna (ČTK) - Karlovarský kraj dokončil v Chebu další část rekonstrukce Domova pro seniory Spáleniště. Za více než deset milionů korun byl zrekonstruován suterén budovy a druhé patro, informovala ČTK mluvčí krajského úřadu Jana Pavlíková.   Domov, jehož zřizovatelem je Karlovarský kraj, se postupně rekonstruuje od roku 2008. Nyní byla dokončena už pátá etapa oprav. Kapacita domova pro seniory je 73 klientů.   "Rekonstrukce jednotlivých pater je nutná k zajištění potřebných podmínek pro poskytování péče. Přicházející noví klienti jsou osoby zejména s velkou ztrátou soběstačnosti," vysvětlila ředitelka domova Hana Marešová.   V první etapě se začalo od pátého patra a rekonstrukce pak postupovaly směrem k nižším patrům. V budově přibyl například evakuační výtah nebo shoz prádla, čímž se zamezilo transportu použitého prádla osobními výtahy.   V roce 2010 byla na řadě čtvrtá a pátá etapa rekonstrukce. Byl opraven suterén, kde jsou prostory prádelny, provozní místnosti a sklady, a také druhé ubytovací patro. Náklady na obě etapy dosáhly 10,3 milionu korun.   "Nově zrekonstruované patro poskytuje klientům komfortní bydlení v 11 pokojích jednolůžkových s vlastním sociálním zázemím a kuchyňskou linkou a také bytovou jednotku o dvou pokojích s bezbariérovým sociálním zázemím, kterou bude obývat manželský pár," uvedla Marešová.   Na patře je k dispozici, stejně jako ve vyšších poschodích, společná kuchyňka s jídelnou, klubovna s televizí, ošetřovna a centrální koupelna vybavená pomůckami, které jsou nezbytné pro ošetřovatelskou péči nepohyblivých klientů.   "Další etapa je plánována na první pololetí letošního roku a bude zahrnovat rekonstrukci prvního patra. V roce 2012 bude následovat poslední etapa celkové rekonstrukce a tou bude rekonstrukce přízemí budovy. Již nyní pracujeme na přípravě výběrového řízení," dodala Marešová.   Pavel Peňás snm  