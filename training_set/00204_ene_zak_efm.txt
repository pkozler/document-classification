 Krajský soud v Brně potvrdil pokutu 750.000 korun pro Lenoxu  Brno 5. května (ČTK) - Krajský soud v Brně potvrdil pokutu 750.000 korun teplárenské společnosti Lenoxa za porušení zákona o cenách. Sankci firmě vyměřil před dvěma lety Energetický regulační úřad (ERÚ). ČTK to řekl soudce Krajského soudu v Brně Petr Šebek. Lenoxa je dodavatelem tepla, firma je aktuálně v konkurzu.   Lenoxa dostala pokutu kvůli nerespektování závazného postupu stanoveného Energetickým regulačním úřadem při tvorbě ceny tepelné energie a při její kalkulaci při sjednávání předběžných cen tepelné energie. Lenoxa si do předběžné kalkulace cen tepelné energie za rok 2008 v některých lokalitách neoprávněně zahrnovala například náklady na mzdy a zákonné pojištění, náklady na opravu a údržbu, náklady na leasing, na nájem či na správní režii.   "Soud nyní potvrdil, že Energetický regulační úřad (ERÚ) je oprávněn kontrolovat i to, zda dodavatelé tepelné energie dodržují zákon o cenách a na základě něho vydaná cenová rozhodnutí i při kalkulaci předběžné ceny," uvedl Šebek.   Předběžná cena podle něj vychází z předběžné kalkulace, obsahující předpokládané ekonomicky oprávněné náklady, přiměřený zisk a předpokládané množství tepelné energie v kalendářním roce.   Teplárenská firma měla v Česku přes dvě desítky provozů a zaměstnávala 37 lidí. Insolvenční správce ale po dohodě s věřiteli většinu pracovníků propustil. Klíčové kotelny a teplárny na osmi místech po celé České republice převzala z rozhodnutí Energetického regulačního úřadu (ERÚ) už loni v květnu společnost ČEZ Teplárenská. Další se odpojily a zákazníci je provozují svépomocí. ERÚ také rozhodl o odebrání licence Lenoxe kvůli neplnění podmínek stanovených energetickým zákonem.   vrn jpt  