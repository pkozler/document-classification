 V Olomouckém kraji se loni v porodnicích narodilo 6746 dětí  Olomouc 4. ledna (ČTK) - V porodnicích Olomouckého kraje přišlo loni na svět 6746 dětí. V porovnání s rokem 2009 měli porodníci o trochu méně práce, tehdy se totiž narodilo o 153 dětí více. Už tradičně nejčastěji rodily ženy v olomoucké fakultní nemocnici, kde se v uplynulém roce narodilo čtvrtý rok po sobě více než 2000 dětí. ČTK to dnes zjistila ze statistik dětských oddělení.   Počet narozených dětí vzrostl pouze v přerovské nemocnici, ve zbývajících pěti porodnicích v kraji se naopak dětí narodilo méně. Loni v Přerově přišlo na svět 1045 dětí, což je o 24 dětí více než v roce 2009. V 16 případech se tam narodila dvojčata. "Nejplodnějším obdobím byl letos měsíc červenec, kdy na svět přišlo hned 101 dětí," informovala ČTK vrchní sestra porodnicko-gynekologického oddělení Radmila Šimoníková.   V šumperské nemocnici se loni narodilo 1030 dětí, což je o 19 méně než v roce 2009, ale naopak o šest více než v roce 2008. "Výkyvy v počtu novorozenců jsou v posledních letech naprosto minimální. V příštích letech očekáváme obdobný stav či spíše pokles počtu novorozenců, neboť silné ročníky již odrodily," informoval ČTK primář dětského oddělení Miroslav Musílek.   V největším zdravotnickém zařízení v Olomouckém kraji, ve Fakultní nemocnici v Olomouci, přišlo na svět loni 2162 dětí, v roce 2009 to bylo 2176. Také tam se nejvíce dětí, 206, narodilo tradičně v červenci, nejméně stejně jako v minulých letech v únoru, a to 152. Od roku 1989 přesáhl podle mluvčího nemocnice Egona Havrlanta počet dětí narozených v olomoucké porodnici hranici 2000 pouze v letech 2007, 2008, 2009 a loni. Nejméně, téměř 1400, jich v mezidobí let 1989 až 2010 přišlo na svět v roce 1995.   V jesenické nemocnici byl úbytek narozených dětí v porovnání s předloňským rokem největší. Loni se tam podle informací pracovníků dětského oddělení narodilo 360 dětí, což je o 50 méně. V prostějovské nemocnici přišlo na svět loni o 33 dětí méně, celkem 1094 novorozenců. Zástupci šternberské porodnice hlásí za loňský rok 1055 narozených dětí, předloni jich přitom bylo 1116.   Podle porodníků u novorozenců stále převládají tradiční jména. Například učitelky přerovských škol budou za pár let vyvolávat z lavic především Elišky, Karolíny, Natálie či Terezy. U chlapců pak vítězí jména jako Adam, Tomáš, Lukáš, Jakub či Jan. Objevila se však i exotická jména jako Jasmína nebo Liliana.   Alena Petrželová snm  