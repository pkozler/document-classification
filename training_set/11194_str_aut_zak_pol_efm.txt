 Na špionáži v Renaultu se podle podniku podílela mezinárodní síť  Paříž 9. ledna (ČTK) - Údaje o programu elektromobilu francouzské automobilky Renault zřejmě získala organizovaná mezinárodní síť, uvedl výrobce v sobotu. Dodal ale, že nezbytná technologická tajemství zůstala skryta a že kauza průmyslové špionáže výrobu vozu nezablokuje.   Automobilka v pondělí kvůli úniku dat zbavila funkce tři manažery včetně jednoho člena výkonného výboru. Francouzská vláda pak poté varovala před rozsáhlými riziky, která ohrožují francouzský průmysl. Právník jednoho ze zadržených ale označil kauzu za surrealistickou.   "Je to práce profesionálů," uvedl provozní ředitel Renaultu Patrick Pelata víkendovému vydání listu Le Monde. "Renault je obětí organizované mezinárodní sítě," dodal.   Podle Pelaty unikla data týkající se nákladů a ekonomického modelu programu. Hlavní prvky technologie, která zahrnuje kolem 200 patentů, ale zůstaly utajeny. Program elektrovozu je klíčovým prvkem strategie, do níž Renault investuje miliardy eur spolu s japonskou partnerskou skupinou Nissan.   Manažer dodal, že program vývoje čtyř modelů elektrovozu pokračuje podle plánu. Také uvedl, že trojici manažerů čeká předběžné slyšení a že je pak zřejmě čeká výpověď. Podnik nyní zkoumá všechny možné právní cesty, napsala agentura Reuters.   pok mha  