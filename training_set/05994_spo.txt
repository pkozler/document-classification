 Paralelní slalom vyhráli v Mnichově Kostelič a Holmnerová  --------------------    Ke zpravodajství: FOTO/aktuality   --------------------    Mnichov 2. ledna (ČTK) - Vítězi paralelního slalomu, který se započítává do Světového poháru, se stali v Mnichově Chorvat Ivica Kostelič a Švédka Maria Pietiläová-Holmnerová. Mezi startujícími chyběli čeští lyžaři, kteří nefigurovali mezi elitní šestnáctkou celkového pořadí této sezony.   Závod pod umělým osvětlením se nesl spíše v exhibičním duchu a řada specialistů na rychlostní disciplíny jej pojala především jako oslavu nového roku. Vyřazovací systém na dvě jízdy se neobešel bez řady překvapení. Nejvýše nasazená Američanka Lindsey Vonnová vypadla s pozdější vítězkou Pietiläovou-Holmnerovou ve čtvrtfinále, vedoucí žena pořadí SP Němka Maria Rieschová hned v osmifinále.   Mezi muži se ve finále představili slalomoví specialisté Kostelič a Francouz Julien Lizeroux. Ten však ve druhé jízdě příliš zariskoval a upadl, takže si Chorvat mohl v klidu dojet pro dvanácté prvenství v SP.   Malé finále vyhrál těsně Američan Bode Miller před domácím Felixem Neureutherem. Samotná účast v závodě stačila Rakušanovi Michaelu Walchhoferovi k posunu do čela hodnocení SP, protože dosud vedoucí Sylvain Zurbriggen do bavorské metropole nepřijel.   ohr gi  