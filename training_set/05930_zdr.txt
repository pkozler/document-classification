 Nemocnice budou mít brzy počty výpovědí, Heger pak začne jednat  Praha 1. ledna (ČTK) - V prvním lednovém týdnu budou mít nemocnice sečteny výpovědi lékařů. Ministr zdravotnictví Leoš Heger (TOP 09) se pak sejde s hejtmany a řediteli nemocnic, aby společně hledali řešení.   Výpověď podává podle dosavadních údajů Lékařského odborového klubu - Svazu českých lékařů (LOK-SČL) 3650 lékařů, což je podle odborářů čtvrtina, podle Hegera necelá pětina. Lékaři a Heger vycházejí z jiných celkových počtů lékařů. Na severu Moravy, ve Slezsku a na Vysočině chce odejít 60 procent lékařů, v brněnské Úrazové nemocnici dvě třetiny.   Heger se zatím se zástupci lékařských odborů nesešel. Odborářskou akci podporuje Česká lékařská komora (ČLK). LOK-SČL vyhlásil platové požadavky loni v březnu, od září vedl kampaň v nemocnicích. Lékaři teď mají v průměru měsíčně plat zhruba 50.000 korun se službami a přesčasy, chtějí 70.000 za základní pracovní dobu.   Pokud bude odliv lékařů tak velký, že péče bude ohrožena, chce Heger využít krizového zákona k vyhlášení nouze. Lékaři by pak museli do nemocnic nastoupit pod hrozbou finanční sankce až 50.000 korun.   Prezident ČLK Milan Kubek lékaře ujistil, že pokud dají výpověď, po 1. březnu neponesou žádnou odpovědnost za to, co se v nemocnicích bude dít. Naopak lékaři, kteří v nemocnicích s nedostatkem personálu zůstanou, ponesou plnou právní odpovědnost za případná odborná pochybení, zdůraznil.   Odchody lékařů mohou dopadnout i na sestry. Kvůli nedostatku lékařů se budou uzavírat některá oddělení, někde i celé nemocnice. Na druhou stranu: pokud se z části akutních nemocnic stanou léčebny dlouhodobě nemocných a nemocnice následné péče, bude sester potřeba ještě mnohem víc.   I když lékaři budou na výpovědi trvat, měli by do konce února normálně pracovat. Mohou si ale vybrat dovolenou a volno za přesčasy, takže problém v některých nemocnicích může nastat i dřív než 1. března, kdy vyprší platnost výpovědi. LOK-SČL zvažuje druhou vlnu kampaně, protože prý se stále další lékaři přidávají.   nam hš  