 Záchranáři ve středočeském kraji ošetřili 70 lidí kvůli ledovce  Praha 7. ledna (ČTK) - Zdravotničtí záchranáři vyjeli od čtvrtečního večera do dnešního odpoledne ve středních Čechách k více než 70 případům zraněných, kteří uklouzli na náledí. Je to zatím nejvíce případů za jeden den za celou zimu, sdělila ČTK mluvčí středočeské záchranné služby Tereza Janečková. Nejvíce úrazů záchranáři zaznamenali na Mladoboleslavsku a okresech Praha - východ a západ.   V okresech Praha - východ a západ měli záchranáři jenom během čtvrtečního večera 15 zásahů u úrazů z pádu a během dnešního dopoledne dalších osm. Dispečink linky 155 pro Mělnicko a Mladoboleslavsko evidoval 13 výjezdů během noci ze čtvrtka na dnešek a dalších 12 během dnešního dopoledne. "Ve většině případů se u zraněných lidí jednalo o zlomeniny a pohmožděniny končetin a otřes mozku. Nikdo z chodců se nezranil těžce," uvedla Janečková.   Na Mladoboleslavsku u obce Kochánky měli záchranáři kvůli náledí problém se dnes ráno dostat k pacientovi s kolapsovým stavem. Sanitka nemohla po zledovatělé komunikaci vyjet kopec, po deseti minutách se záchranáři sami ze svízelné situace dostali a k pacientovi dojeli. "Malé zdržení zdravotní stav pacienta nijak neohrozilo," uvedla Janečková.   Na Kutnohorsku řešili v souvislosti s ledovkou také kuriózní úraz. Zasahovali u třiadvacetiletého muže, který uklouzl u chovné stanice skotu a při pádu dosedl na vidle, které předtím držel v ruce. "Hroty vidlí muži způsobily v oblasti hýždí komplikované bodné poranění a podle zasahujícího lékaře naštěstí nezasáhly žádné orgány," řekla mluvčí. Lékař záchranné služby hodnotil zranění jako středně těžké. Muž byl po ošetření převezen sanitním vozem na chirurgickou ambulanci do kutnohorské nemocnice.   zik mol  