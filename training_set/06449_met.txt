 Pro celé Čechy platí výstraha na povodně, do neděle bude náledí  Praha 7. ledna (ČTK) - Výstraha meteorologů před zvýšenými hladinami řek platí pro celé Čechy, hlavně severozápad, na Moravě povodně nehrozí. Hladiny toků se zvýší kvůli oblevě, v noci navíc bude tající sníh namrzat. Náledí, které trápí celou republiku, se tak udrží až do neděle. Dnes to uvedl Český hydrometeorologický ústav (ČHMÚ).   V Plzeňském, Karlovarském, Ústeckém a Libereckém kraji mohou řeky dosáhnout až druhého stupně povodňové aktivity, pro zbytek Čech kromě Vysočiny pak platí povodňová bdělost. Nejvyšší denní teploty vystoupí v následujících dnech až k pěti stupňům Celsia, rozvodnění toků způsobí kromě tajícího sněhu také déšť. Kvůli oblevě upozorňují meteorologové i na sníh a rampouchy padající ze střech.   "V nočních hodinách při poklesu teploty pod bod mrazu předpokládáme místy tvorbu náledí," sdělil ČHMÚ. Kluzká vrstva, která už nyní trápí chodce a řidiče v celé ČR, se tak udrží až do nedělního dopoledne.   kli mkv  