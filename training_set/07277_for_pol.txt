 Irští Zelení opouštějí vládu a asi ještě uspíší předčasné volby  Dublin 23. ledna (ČTK) - Irští Zelení dnes oznámili záměr opustit vládní koalici, kterou vede strana Fianna Fáil premiéra Briana Cowena. Budou se snažit zároveň urychlit uspořádání předčasných voleb, které Cowen nedávno vyhlásil na 11. března. Premiér je už beztak vystaven z různých stran tlaku, aby vybral bližší termín hlasování. Vládní krize souvisí s hospodářskými problémy zadlužené země.   "Naše trpělivost je v koncích," řekl dnes vůdce Zelených John Gormley. Podle něj jsou volby zcela nezbytné. Gormley také dodal, že poslední body úsporného rozpočtu, který vyvolal ostrou kritiku obyvatel země, podpoří z "opozičních lavic".   Cowen v sobotu oznámil, že odstupuje z čela své strany, ale zároveň se rozhodl zůstat v premiérské funkci, což vyvolalo na irské politické scéně mnoho nesouhlasných reakcí, a to i uvnitř Fianna Fáil.   Ta se totiž potýká s výrazným poklesem voličské přízně. O popularitu přišla mimo jiné kvůli schválenému státnímu rozpočtu, který počítá s výrazným omezením sociálních dávek a se zvýšením daní. Úspory vláda předložila ve snaze ozdravit veřejné finance.   Cowenovi v týdnu odešlo z vlády několik ministrů, které nebyl s to nahradit. Odchod Zelených z kabinetu, kterému zůstane jen sedm z původních 15 ministrů, zřejmě podle agentur ochromí fungování vlády natolik, že nezbude nic jiného, než vyhlásit volby dřív.   Rozpočtový deficit Irska loni dosáhl rekordních 32 procent HDP, započte-li se právě i částka 31 miliard eur (asi 760 miliard Kč), které Irsko vynaložilo na záchranu svých tří hlavních bank. Eurozóna, tedy uskupení zemí platících eurem, přitom připouští jen tříprocentní schodek.   Irská dluhová krize donutila Dublin žádat o pomoc v zahraničí. Od Mezinárodního měnového fondu (MMF) a Evropské unie Irsko získalo 67,5 miliard eur (zhruba 1,6 bilionu korun).   rv šeb  