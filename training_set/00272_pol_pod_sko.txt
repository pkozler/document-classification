 Ostrava rozdá školám 5,2 milionu na výuku cizích jazyků  --------------------    Ke zpravodajství: AUDIO   --------------------    Ostrava 25. května (ČTK) - Dvanáct ostravských škol si rozdělí dohromady 5,2 milionu korun, kterými chce město podpořit bilingvní a cizojazyčnou výuku. Mezi školami, které dotaci získají, jsou městské, státní i soukromé školy od mateřských škol po gymnázia. Dotaci dnes schválili ostravští zastupitelé.   "Ostrava chce vylepšit jazykovou vybavenost obyvatel města, a tím pádem zlepšit jejich uplatnění na trhu práce," řekl náměstek primátora Martin Štěpánek (ODS).   Dotaci dostaly všechny školy, které o ni požádaly. Štěpánek uvedl, že podpora je odstupňovaná podle náročnosti metody, kterou škola učí. Peníze půjdou na platy pedagogů a zajištění pomůcek.   Mezi školami, které příspěvek od města získají, je i soukromá škola 1st International School of Ostrava. Dostane dotaci v maximální možné výši 700.000 korun. To se nelíbí opozičním zastupitelům z hnutí Ostravak. 1st International School of Ostrava provozuje i dvojjazyčné gymnázium, dotaci ale dostala mezinárodní základní škola, která nedávno získala autorizaci pro přípravu na světově uznávanou maturitu International Baccalaureate (IB).   "Není to v pořádku. Ta společnost není školou a nesplňuje podmínky pro udělení dotace. Nemají povolení pro výuku, nejsou v rejstříku škol. Nikdo ani neví, co se tam učí, a zase mají dostat podporu," řekl zastupitel Petr Kausta (Ostravak).   Podle náměstka Štěpánka je ale všechno v pořádku. "Nechali jsme si vytáhnout rozhodnutí ministerstva školství. Škola vyhovuje podmínkám, které byly zadány v grantovém schématu," řekl Štěpánek.   Vlastimil Vyplel hj  