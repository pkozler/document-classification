 V Egyptě a v Mauritánii se na protest zapálili dva lidé  Rozšířili jsme o podobný incident v Mauritánii. Nově KS "Mauritánie" a "Alžírsko".   --------------------    Káhira/Nuakšott 17. ledna (ČTK) - Poblíž budovy egyptského parlamentu v Káhiře se dnes zapálil muž na protest proti špatným životním podmínkám. Další muž se dnes na protest proti místnímu režimu zapálil před budovou prezidentského paláce v západoafrické Mauritánii. Podobný čin v posledních dnech spáchali nejméně čtyři Alžířané. Podle agentury Reuters, která o případech informovala, se pachatelé těchto činů očividně pokusili napodobit podobné protivládní gesto Tunisana, které v polovině prosince vyvolalo nepokoje a posléze změnu režimu v Tunisku.   Zhruba padesátiletý Egypťan se polil benzínem a zapálil. Utrpěl jen lehčí zranění, protože ochranka parlamentu rychle zasáhla a plameny uhasila. Podle lékařů je popálen maximálně na 15 procentech těla, především na tváři, upřesnily agentury.   "Muž byl frustrovaný, protože nedostal své přídělové lístky...na nákup dotovaného zboží. Přišel k parlamentu, aby našel někoho, kdo by mu mohl pomoci," citoval Reuters zdroj bezpečnostních sil.     Podobný incident se odehrál také před prezidentským palácem v hlavním městě Mauritánie Nuakšottu, kde se zapálil asi čtyřicetiletý firemní ředitel z dobře situované rodiny. Podle svědků se v zamčeném autě před palácem polil benzinem a zapálil. Bezpečnostním silám a kolemjdoucím se podařilo ho z auta vytáhnout. Muž byl s těžkými popáleninami převezen do nemocnice.   Agentura AFP napsala, že podle médií, které několik minut předtím na svůj čin upozornil, byl "nespokojený s politickou situací v zemi a měl vztek na stávající režim" v Nuakšottu. Nynější hlavu státu, prezidenta Muhammada uld Abdala Azíze do čela země vynesl vojenský převrat v srpnu 2008. V červenci 2009 byl v čele země potvrzen v prezidentských volbách. Opozice výsledek voleb zpochybnila.   Podle Reuters tyto incidenty zřetelně napodobují podobný čin, který se odehrál v polovině prosince loňského roku v Tunisku. Šestadvacetiletý Tunisan se zde zapálil na protest proti postupu tuniských úřadů proti jeho podnikání. To vyvolalo nepokoje, které v pátek vyústily ve svržení tuniského autoritářského prezidenta.   V sobotu se v Alžírsku zapálil muž ve městě nedaleko hranice s Tuniskem. V neděli na své popáleniny zemřel. O upálení se v posledních dnech podle AFP pokusili i další tři Alžířané, ale přežili.   Vývoj v Tunisku označují někteří analytici za "bezprecedentní revoluci v arabském světě" a za možnou inspiraci pro obyvatele dalších arabských zemí, ve kterých jsou také autoritářské režimy a problémy jako drahota, nezaměstnanost a korupce.   Sociální vzpoury podobné těm v Tunisku jsou podle šéfa súdánské islamistické opozice Hasana Turábího pravděpodobné také v Súdánu. Súdán zažil již dvě lidová povstání, která v letech 1964 a 1985 svrhla tehdejší vojenské režimy. Vývoj v Tunisku to připomněl nespokojeným Súdáncům, přičemž podobná vzpoura by nyní znamenala krvavou lázeň, protože po nedávné občanské válce jsou zde všichni ozbrojeni, tvrdí Turábí.   Tato nejrozlehlejší arabská země v Africe se po právě skončeném referendu ocitla na prahu rozdělení a zatímco obyvatelé převážně křesťanského jihu Súdánu se především radují z nové samostatnosti, obyvatelé převážně muslimského severu cítí z tohoto rozdělení i z prudkého zvyšování cen potravin frustraci.   kne pek hej  