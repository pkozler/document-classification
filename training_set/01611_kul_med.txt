 Tucet rozhlasových her od 12 autorů uvede Český rozhlas  Praha 24. ledna (ČTK) - Tucet rozhlasových her od stejného počtu autorů připravila pro letošní rok stanice Vltava Českého rozhlasu. Sérii zahájí v úterý 25. ledna komedie Davida Drábka Koule. Bývalou slavnou atletku, která v rozhlasovém studiu rekapituluje dosavadní život plný komických, trapných ale i bolestných protikladů, ztvární Pavla Tomicová. Ve stejné roli se objeví v inscenaci, kterou autor chystá pro příští sezonu na domácí scéně Klicperova divadla v Hradci Králové.   Podle dramaturga Martina Velíška se v rámci projektu Hra pro třetí tisíciletí, ve kterém Český rozhlas 3 Vltava inicioval vznik původních rozhlasových dramatických textů, zrodila řada rozhlasových her. Například Pavel Pavel Pavel od Arnošta Goldflama, Zjasněná noc Milana Uhdeho, Prodám ucho, prodám hrob Antonína Přidala, Cesta k pólu Daniely Fischerové, Cesta do Lo Ignoto Hany Slavíkové nebo Vykřičené domy Davida Drábka.   "Loni připravila Literárně dramatická redakce ve spolupráci s Producentským centrem a literární redakcí Českého rozhlasu v Brně pokračování projektu pod názvem Vinohradská 12. Na jeho konci jsou nové původní hry, které Vltava odvysílá postupně vždy poslední úterý v měsíci," oznámil Velíšek ČTK. Většinu nových her podle něj tvoří komedie.   Drábek působil jako dramaturg činohry Moravského divadla v Olomouci, v letech 2001-2003 vedl alternativní scénu Hořící dům. Pak působil v pražském Minoru a pohostinsky spolupracoval s řadou dalších českých divadel. Od sezony 2008/2009 je uměleckým šéfem Klicperova divadla. Na kontě má několik ocenění. Například dvakrát jeho hry zvítězily v soutěži Cen Alfréda Radoka a byly v ní oceněny také inscenace jeho her. Jeho rozhlasový debut Vykřičené domy získal v roce 2008 Prix Bohemia Radio.   Ve své hře Koule se Drábek inspiroval někdejší československou koulařkou a současnou členkou rady České televize, přičemž upozorňuje, že v podání Tomicové bude koulařkou-dobračkou.   V únoru přijde na řadu komedie zkušeného rozhlasového autora Pavla Brycze s názvem Karla, v níž autor těžil ze své zkušenosti pedagoga. Dalšími rozhlasovými dramatiky se prostřednictvím svých textů do konce roku stanou například filmový scenárista Marek Epstein, divadelník Petr Kolečko a držitel ceny Josefa Škvoreckého za román Milostný dopis klínovým písmem Tomáš Zmeškal.   Podle dramaturga Martina Velíška účast v tomto projektu přislíbili též Martin Františák, Bogdan Trojak, Marek Horoščák, Lenka Lagronová, Magdalena Frydrychová a Emil Hakl.   Jiří Borovička mkv  