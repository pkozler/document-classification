 Jolieová a Pitt darovali dva miliony dolarů útulku v Namibii  --------------------    Ke zpravodajství: FOTO ve Fotobance  ID foto: F201012160224001, P201002160680801   --------------------    Johannesburg 5. ledna (ČTK) - Angelina Jolieová a Brad Pitt darovali dva miliony dolarů útulku v Namibii, odkud pochází jejich dcera Shiloh a kde hollywoodský pár spolu se svými dětmi strávil vánoční svátky. Uvedla to agentura AP.   Dar poskytla nadace Jolieové a Pitta jménem jejich adoptované dcery Shiloh, která se v Namibii narodila. V prohlášení Jolieová uvedla, že spolu s Pittem chtěli, aby se jejich dcera do jejich charitativních aktivit zapojila už nyní a aby vyrůstala s pochopením a porozuměním pro zemi, z níž pochází.   Jolieová prohlásila, že vlastníci útulku Rudie a Marlice van Vuurenovi jsou dávní přátelé herců a že chtěli s manželem tímto způsobem vyjádřit obdiv k tomu, co útulek pro chudé a nemocné v Namibii dělá.   Část z daru má být použit k financování namibijské kliniky, která pečuje o křováckou komunitu, poskytuje jí bezplatnou zdravotní péči, a to včetně léčení podvýživy, tuberkulózy a nemoci AIDS.   jf kš  