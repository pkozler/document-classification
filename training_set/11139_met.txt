 Řeky v Karlovarském kraji se postupně vrací k normálu  Karlovy Vary 16. ledna (ČTK) - Už jen v Karlových Varech - Drahovicích platí dnes ráno v Karlovarském kraji třetí povodňový stupeň. Hladiny všech řek ale klesají. Druhý stupeň zatím platí na Střele v Čichořicích a na Ohři na Skalce u Chebu. Další čtyři místa jsou v kraji na prvním povodňovém stupni.   Voda z rozvodněných řek se vylila na několika místech, nejčastěji ale do luk nebo zahrádkářských kolonií, jako například v Sokolově. V Sokolově také zatopila nižší patra domů v centru města. Hasiči tam od páteční noci stavěli zábrany z písku a vodu přečerpávali zpět do řeky. Podařilo se na poslední chvíli zabránit i zatopení rodinných domův Královském Poříčí, kde hrozila evakuace.   Protože ale v nižších polohách už sníh roztál a podle předpovědi další srážky v kraji nehrozí, hladiny řek by měly postupně klesat do normálu.   pnp mal  