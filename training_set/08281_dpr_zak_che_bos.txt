 Šance na záchranu Čecha a Němce z potopeného tankeru na Rýnu mizí  --------------------    Ke zpravodajství: VIDEO  Video:  http://multimedia.ctk.cz/cs/video/document/4242894/potopeny-tanker-cech-a-nemec-stale-pohresovani    V 1. a 3. odstavci jsme doplnili informaci o odhadované délce vyprošťovacích operací, ve 4. a 5. podrobnosti k situaci na rozvodněné řece a v 7. k plavidlu.   --------------------    Berlín 14. ledna (ČTK) - Naděje na to, že se najdou živí Čech a Němec, pohřešovaní po čtvrteční nehodě tankeru na Rýnu, je minimální. Pátrání po obou členech posádky převrženého plavidla, které přepravovalo 2400 tun kyseliny sírové, nicméně od rána nedaleko Wiesbadenu na západě Německa pokračuje. Vrak blokuje lodní dopravu na Rýnu a jeho vyprošťování z rozvodněné řeky může trvat několik dní. Podle agentury DPA jej experti zatím zajišťují před další povodňovou vlnou.   "Naděje mizí s každou hodinou," řekl dnes ráno k šancím nezvěstných na přežití mluvčí rýnsko-lahnského okresu Uwe Gilberg-Rindsfüsser. Pátrání po obou mužích podle něj začalo hned po rozednění.   Ráno se rovněž sešli experti, aby se poradili, jak 110 metrů dlouhý kolos, jenž se převrátil na bok, vyprostit. "Stále není jasné, jak dlouho potrvají vyprošťovací práce, ale mohlo by to být několik dní, protože musejí být přivezeny plovoucí jeřáby," citovala agentura Reuters mluvčího německého úřadu pro vnitrozemskou plavbu.   Lodní doprava na Rýnu byla i tak u Koblence zastavena kvůli stoupající hladině v důsledku dešťů. Silný proud komplikuje i práci vyprošťovacích týmů. V řece nyní protéká kolem 4500 kubických metrů za sekundu místo obvyklých 1500 kubíků.   Německým veletokem se navíc šíří nová povodňová vlna, před kterou chtějí experti plavidlo během příštích hodin stabilizovat s pomocí ukotvených pontonových těles. Loď už je kromě toho připoutána k břehu několika ocelovými lany. Hladina Rýna má podle DPA během víkendu stoupnout o další metr.   Tanker ztroskotal z dosud nevyjasněných příčin ve čtvrtek brzy ráno u města Sankt Goarshausen nedaleko pověstmi opředené skály Loreley. Dva ze čtyř členů posádky, kterou tvořili tři Němci a Čech, se podařilo zachránit. Kyselina sírová do řeky podle dosavadních poznatků neunikla.   Loď přepravovala kyselinu sírovou z Ludwigshafenu, kde má sídlo a hlavní závod chemický koncern BASF, do přístavu v belgických Antverpách. Podle agentury Reuters jde o plavidlo moderního typu se zdvojeným trupem.   Záchranáři ve čtvrtek uvedli, že pokud některý ze zmizelých členů posádky měl šanci na přežití, bylo to ve vzduchové bublině v nitru lodi. Naděje je však malá už kvůli nízké teplotě vody.   Premiér spolkové země Porýní-Falc Kurt Beck ve čtvrtek prohlásil, že pátrání po pohřešovaných musí mít přednost před odstraňováním vraku lodi.   Nehoda se stala poblíž mytologického útesu Loreley, pojmenovaného podle víly, která svým zpěvem podle pověsti vábí lodivody do záhuby. V tomto úzkém úseku řeky je obzvlášť silný proud a skaliska pod vodou, což je příčinou mnoha nehod.   zdp mik          