 Arnika: Spalovna v Karviné bude vypouštět nebezpečnější látky  --------------------    Ke zpravodajství: AUDIO   Upravili jsme první odstavec. V závěru prvního odstavce, ve 4. a 6. odstavci jsme doplnili vyjádření krajského úřadu.   --------------------    Ostrava 5. května (ČTK) - Spalovna komunálního odpadu v Karviné bude zamořovat ovzduší nebezpečnějšími látkami, než jsou škodliviny ze stávajících tepláren, tvrdí občanské sdružení Arnika. Špatný stav ovzduší na Karvinsku se proto může ještě zhoršit. Podle sdružení by se mělo nakládat s odpadem ekologičtěji než ho pouze spalovat. Podalo kvůli tomu připomínky v územním řízení ke stavbě spalovny. Zástupci Arniky to dnes v Ostravě řekli novinářům. Představitelé Moravskoslezského kraje tvrdí, že se ovzduší nezhorší a nebezpečné odpady se v ní spalovat nebudou.   Ekologové odmítají tvrzení zástupců kraje, že celý projekt díky odstavení části tepláren na Karvinsku zajistí v oblasti lepší ovzduší. "Ve srovnání s emisemi karvinských tepláren se změní charakter škodlivých látek na více nebezpečné. Záruky, že stavba nové spalovny povede k omezení nynějších zdrojů znečištění a ke zlepšení ovzduší, neexistují," prohlásil zástupce Arniky Jindřich Petrlík.   Pálením nebezpečného a dostatečně nevytříděného odpadu se podle ekologů zvýší množství vypouštěných těžkých kovů, například rtuti, a organických látek. "Pokud předkladatel projektu garantuje snížení zátěže ovzduší odstavením kapacity tepláren, měl by doložit, jak toho chce reálně dosáhnout. Na příkladu spalovny odpadů v Liberci je vidět, že se emise z teplárny nijak výrazně nesnížily. Navíc spalovna vypouští daleko více těžkých kovů do ovzduší," podotkl Petrlík.   Podle zástupců kraje má teplo vzniklé při spalování odpadů z části nahradit teplo vyráběné v karvinské teplárně. "Záměrem výstavby nedojde ke zhoršení kvality ovzduší, což je také jedním z požadavků kladného stanoviska ministerstva životního prostředí k posouzení vlivů záměru stavby na životní prostředí," uvedla mluvčí krajského úřadu Šárka Vlčková. Dodala, že je garantován úbytek ročního množství emisí do ovzduší. Zařízení spalovny má energeticky využívat takový komunální odpad, který není klasifikován jako nebezpečný. Spalovat se bude pouze nevyužitelný zbytek po předchozím vytřídění recyklovatelných komodit, jako jsou například papír, sklo, plast a odpady ze zeleně.   Ekologové tvrdí, že se spalovna bude stavět větší, než je vzhledem k množství odpadů potřeba. Podle nich by se také měl kraj více zaměřit na třídění, kompostování a recyklování odpadů než na jeho pouhé spalování. Pod petici proti stavbě spalovny se podepsalo zhruba 11.000 lidí.   Do velké spalovny v Karviné se má svážet a likvidovat odpad z největších měst Moravskoslezského kraje. Krajský úřad ji chce za pět miliard korun postavit do roku 2015 v areálu bývalého Dolu Barbora. "Kapacita zařízení, která je 192.000 tun ročně, byla stanovena v návaznosti na předcházející studie pořízené Moravskoslezským krajem a plně koresponduje s požadavky evropské i národní legislativy," konstatovala Vlčková. Tvrdí, že kraj dlouhodobě podporuje třídění odpadů i jiné způsoby jejich likvidace.   rkj snm  