 Tající sníh zvedl hladinu Moravy, v Moravičanech je druhý stupeň  Olomouc 15. ledna (ČTK) - Odtávající sníh z jesenických hor zvedl dnes časně ráno hladinu řeky Moravy. V Moravičanech na Šumpersku vyhlásili ráno vodohospodáři druhý povodňový stupeň, voda však podle nich už dál stoupat nebude. Pohotovost, tedy první povodňový stupeň, platí také v Lupěné na Moravské Sázavě. ČTK to dnes řekla dispečerka Povodí Moravy.   "Voda stoupla během noci, druhý stupeň jsme vyhlašovali v 05:00. V současné době však již hladina kulminuje a očekáváme pokles," uvedla dispečerka. Podotkla, že během dneška nejsou hlášeny ani velké deště.   K poklesu dochází i na Moravské Sázavě, kde platí první stupeň.   ftv mal  