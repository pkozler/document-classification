 Počet služebních cest vloni meziročně poklesl o 16,6 procenta  Praha 15. května (ČTK) - Češi uskutečnili v roce 2010 na 1,9 milionu služebních cest, což však bylo v meziročním srovnání o 16,6 procenta méně. Největší pokles nastal u tuzemských služebních cest, jejichž počet klesl bezmála o čtvrtinu. Služební výjezdy do zahraničí stagnovaly na úrovni roku 2009. Vyplývá to z údajů Českého statistického úřadu. České firmy se pokoušely ušetřit například pořádáním videokonferencí, dodal Jaromír Beránek ze společnosti Mag Consulting.   "Celosvětový úbytek služebních cest se odráží v ekonomických výsledcích nejenom hotelů, restaurací, kongresových a konferenčních center, ale i pojišťoven, které prodávají cestovní pojištění" řekl dále Beránek. Snaha snižovat náklady se projevila například i v častějším využívání alternativních způsobů komunikace jako jsou videokonference i tradiční prostředky jako telefon a e-mail.   Propad počtu služebních cest se podle ČSÚ projevil nejvíce v Praze, kde došlo k meziročnímu poklesu o 42 procent, čímž se snížil význam postavení hlavního města ve prospěch ostatních krajů. Podle Beránka totiž firmy v minulosti realizovaly v centru jedno školení, na něž se sjeli zaměstnanci z celé republiky, dnes naopak firmy raději provádí školení regionálního charakteru, což pro ně přináší úsporu v dopravě, ubytování a stravování.   Pokles celkového počtu cest se projevil i na počtu přenocování, kde došlo celkově k meziročnímu snížení o 16 procent na 6,5 milionu. Celkový pokles jde na vrub převážně přenocování v ČR, neboť to se propadlo o 1,1 milionu (27 procent). Značně nižší pokles naopak zaznamenala přenocování na zahraničních cestách, která se snížila jen o 138 tisíc (3,8 procenta).   cfr mha  