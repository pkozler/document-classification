 Kubánská policie znovu propustila disidenta Fariňase  Změnili jsme čelo a titulek po propuštění Fariňase. V textu jsem doplnili další informace.   --------------------    Havana 28. ledna (ČTK) - Kubánská policie dnes propustila známého kubánského disidenta Guillerma Fariňase, kterého během posledních tří dnů zatkla již dvakrát. Oznámila to dnes agentura AFP s odvoláním na Fariňasovu matku Alicii Hernándezovou. Fariňas byl zadržen už ve středu a po několika hodinách výslechu opět propuštěn na svobodu, podruhé ho policie zajistila ve čtvrtek odpoledne.   Pětasedmdesátiletá Hernándezová podle AP uvedla, že její syn byl zatčen ve středu ve městě Santa Clara asi 280 kilometrů východně od Havany, když se společně s dalšími více než 20 lidmi snažil uchránit ženu a její dvě děti před vystěhováním z nevyužívaného domu. Propuštěn byl krátce poté s varováním, aby se vyhýbal problémům. Další den byl ale bez zřejmého důvodu znovu zatčen nedaleko domu jiného místního člena opozice jménem Idania Yánez Contreras.   Opozičníci jsou na Kubě často zatýkáni a poté propouštěni během několika hodin či dnů, ale opakované zatčení jako v případě Fariňase je podle AP neobvyklé.   Devětačtyřicetiletý Fariňas, psycholog a opoziční novinář, dostal v prosinci od Evropského parlamentu cenu Andreje Sacharova za obhajobu lidských práv a demokracie. Za své protirežimní aktivity strávil celkem 11 a půl roku ve vězení. Je znám i svými 23 hladovkami, které od roku 1995 držel za propuštění vězněných kritiků komunistického režimu a proti potírání svobody slova.   Proti režimu se Fariňas angažuje od roku 1989, do té doby byl vojákem kubánské armády. Vláda ho obviňuje z protispolečenského jednání a označuje ho za agenta amerického imperialismu.   hro jas mik  