 Jihokorejská Kia Motors zvýšila čtvrtletní zisk o pět procent  Soul 28. ledna (ČTK) - Jihokorejská automobilka Kia Motors zvýšila ve čtvrtém čtvrtletí čistý zisk meziročně o pět procent na 631 miliard wonů (deset miliard Kč). K růstu přispěla silná poptávka po nových modelech. Oznámila to dnes firma.   Čtvrtletní zisk však zaostal za očekáváním analytiků, kteří jej podle průzkumu agentury Reuters odhadovali na 675,2 miliardy wonů. Klesl rovněž z rekordních 667 miliard wonů ve třetím čtvrtletí. Analytici nicméně předpokládají, že letošní rok bude pro firmu opět úspěšný díky uvádění dalších modelů na trh.   Automobilka oznámila, že letos hodlá představit čtyři nové modely. Firma počítá se zvýšením celoročního prodeje o 14 procent na 2,43 milionu vozů. Loni její prodej stoupl téměř o 40 procent.   Kia je dceřinou společností největší jihokorejské automobilky Hyundai Motor. Společně tvoří pátou největší automobilovou skupinu na světě. Hyundai v listopadu 2008 oficiálně zahájila sériovou produkci osobních aut v Nošovicích na Frýdecko-Místecku. Kia spustila v prosinci 2007 sériovou výrobu osobních vozů u slovenské Žiliny.   Společnost Hyundai ve čtvrtek oznámila, že její čistý zisk se ve čtvrtém čtvrtletí meziročně zvýšil o 48 procent na rekordních 1,4 bilionu wonů (22 miliard Kč).   pmh mha  