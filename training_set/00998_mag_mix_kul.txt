 Indka tančila 123 hodin, aby se dostala do knihy rekordů  --------------------    Ke zpravodajství: FOTO/aktuality   --------------------    Dillí 6. ledna (ČTK) - Sedmatřicetiletá Kalamandalam Hemalethaová z Indie se na svůj rekord dlouho připravovala. Tančila klasické indické tance deset hodin denně a běhala 45 kilometrů, aby si vypěstovala fyzičku a výdrž. Teprve pak se pustila do pokusu vytvořit nový rekord ve vytrvalostním tanci, který by byl zapsán do Guinnessovy knihy rekordů. Dokázala předvádět tradiční indický tanec móhiníjáttam 123 hodin a 15 minut, čímž cíle dosáhla, napsala dnes agentura AP.   "Tančila jsem, abych móhiníjáttamu vydobyla postavení, jaké mu právem náleží," řekla Hemalethaová po dosažení rekordu.   Pokus se konal loni v září v jihoindickém státě Kérala, odkud tanec pochází. Představitel organizace Guinness World Records dnes dosažení zápisu do knihy rekordů potvrdil. Šťastná rekordmanka uvedla, že příslušné potvrzení od organizace obdržela již před dvěma dny.     Tradiční indické tance jsou velmi specifické. Využívají symboliku různých pohybů, pantomimu a divadlo. Móhiníjáttam je jeden z osmi kategorizovaných indických národních tanců, který se skládá z mnoha specifických figur a praktikují ho pouze ženy.   ik dr  