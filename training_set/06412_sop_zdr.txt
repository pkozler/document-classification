 V Olomouci se narodilo už čtvrtý rok po sobě více než 2000 dětí  Olomouc 3. ledna (ČTK) - V porodnici olomoucké fakultní nemocnice se v uplynulém roce narodilo již čtvrtý rok po sobě více než 2000 dětí. Celkově jich v největším zdravotnickém zařízení v Olomouckém kraji přišlo na svět 2162, v roce 2009 to bylo 2176. Největším dítětem loňského roku narozeným v olomoucké porodnici byl chlapec vážící 5,05 kilogramu. ČTK to řekl mluvčí zdravotnického zařízení Egon Havrlant.   Zdravotníci olomoucké porodnice přivedli loni na svět 1014 děvčat a 1148 chlapců. Nejvíce dětí, 206, se v uplynulém roce v nemocnici narodilo tradičně v červenci, nejméně stejně jako v minulých letech v únoru, a to 152. "Nejčastějším dívčím jménem byla loni Tereza, Eliška a Karolína, chlapeckým pak Jakub, Tomáš a Jan," uvedl mluvčí.   Od roku 1989 přesáhl podle něj počet dětí narozených v olomoucké porodnici hranici 2000 pouze v letech 2007, 2008, 2009 a loni. Nejméně, téměř 1400, jich v mezidobí let 1989 až 2010 přišlo na svět v roce 1995.   První dítě letošního roku se ve fakultní nemocnici krajského města narodilo v sobotu v 06:28.   orv sap  