 Transfuzní stanice v M. Boleslavi je zavřená, prochází opravou  Mladá Boleslav 18. ledna (ČTK) - Transfuzní stanice Klaudinánovy nemocnice v Mladé Boleslavi bude kvůli rekonstrukci oddělení pět týdnů uzavřená. Nemocnice se krví předzásobila. Pokud bude další krev potřeba, pomůže výjezdová skupina transfuzní stanice nebo okolní nemocnice, řekla ČTK mluvčí nemocnice Kamila Hamáčková.   Hematologicko-transfuzní oddělení změní po rekonstrukci svůj vzhled. Zcela nové budou vstupní prostory pro dárce krve, kde pak bude moderní recepce a prostory pro registraci dárců. "V komfortnějším prostředí si také po odběru budou moci dárci odpočinout a občerstvit se," uvedla Hamáčková.   Původní prostory byly nevyhovující a zastaralé. Investice přijde nemocnici na 1,1 milionu korun. Transfuzní stanice je nyní zcela uzavřena, nemocnice se krví předzásobila dopředu. Znovu začne fungovat v posledním únorovém týdnu. Plánované odběry krve od dárců jsou tam možné v pondělí a ve čtvrtek od 6:00 do 9:00.   Transfuzní stanice odebírá takzvanou plnou krev, červené krvinky a plazmu. Registruje přibližně 5500 dárců krve a ročně provede kolem 13.000 odběrů.   zik snm  