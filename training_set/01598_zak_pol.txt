 Bývalou kosovskou rozvědku SHIK prý financovalo podsvětí  Priština 28. ledna (ČTK) - Podle kosovského deníku Koha Ditore se prý bývalá tajná služba kosovských Albánců SHIK nechala financovat od kosovského podsvětí. Deník to dnes podle agentury APA oznámil s odvoláním na dokumenty mezinárodních jednotek KFOR a spolupracovníků americké rozvědky.   Podle těchto zdrojů udržovala SHIK "úzké kontakty" s velkým počtem zločinných organizací. Kromě toho sahala po zastrašovací taktice, aby si vynutila finanční podporu od podniků.   Tajná služba vytvořená hned po kosovské válce (1998-1999) působila podle deníku zároveň jako tajná policie Demokratické strany Kosova (PDK) tehdejšího (a opět nynějšího) premiéra Hashima Thaçiho. Měla asi 3000 příslušníků, vesměs z řad gerilové Kosovské osvobozenecké armády (UÇK).   SHIK se dostal do pozornosti médií a veřejnosti, když jeden bývalý příslušník této služby obvinil v listopadu 2009 několik čelných funkcionářů PDK, že se podíleli v letech 1999 až 2006 na 17 vraždách politických odpůrců. V kauze zatím bylo vzneseno obvinění proti dvěma lidem. SHIK byla po vyhlášení nezávislosti Kosova rozpuštěna, v Prištině ale kolují stále pověsti, že svou činnost úplně nezastavila, poznamenává APA.   ik jf    