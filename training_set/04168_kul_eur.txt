 V Prachaticích začala výstava Evropské pexeso  Prachatice 8. ledna (ČTK) - V prachatickém Muzeu české loutky a cirkusu, které je součástí Národního muzea, lidé ode dneška uvidí koláže z dílny animátorek Marie Procházkové a Michaely Bergmannové. Výstava Evropské pexeso navazuje na stejnojmenný televizní animovaný cyklus. Návštěvníci se mohou těšit i na interaktivní hry a stálou expozici muzea.   "Výstava Evropské pexeso je určena dětem i dospělým. Poodhaluje zajímavosti o členských státech Evropské unie, které nejsou na první pohled zřejmé, hravou formou připomíná důležité údaje a tradice jednotlivých zemí," řekla ČTK mluvčí Národního muzea Radka Schusterová. Koláže navazují na animovaný televizní cyklus Evropské pexeso, který před nedávnem vysílala Česká televize. Jejich projekce je součástí výstavy.   Výstavu zpestřují interaktivní hry. Návštěvníci si mohou vytvořit vlastní bruselskou krajku, poodhalit zasněženou finskou krajinu, potkat řecké bohy pod Olympem nebo hledat prehistorické kresby ve španělské jeskyni Altamira. Díky interaktivním stanovištím se tak mohou stát sami tvůrci výstavy.   Evropské pexeso sklidilo úspěch v mnoha zemích. Autorky ve spolupráci s Českými centry představily výstavu v Rakousku, Polsku, na Slovensku nebo v Nizozemsku. Do prachatické expozice Národního muzea se výstava dostala díky spolupráci s Českým centrem v Mnichově, kam se po skončení jihočeského uvedení přesune.   Moderní expozice české loutky a cirkusu byla v historickém domě na Velkém náměstí v Prachaticích vytvořena v roce 2006. První část je věnována historii české loutky od nejstarších loutkářů přes rodinná a spolková divadla až k profesionálním scénám.   Ve druhé části - v jediném cirkusovém muzeu v Čechách, jsou vystaveny nejen plakáty, fotografie, dokumenty, ale návštěvník se ocitne v cirkusové manéži s hrazdami, perskou tyčí, jednokolkami, žonglérským náčiním a s cirkusovými kostýmy.   Výstava Evropské pexeso v muzeu potrvá do 27. února.   mi snm  