 Hlavní cena festivalu krátkých filmů putuje do Rumunska  Praha 22. ledna (ČTK) - Hlavní cena Mezinárodního festivalu krátkých filmů, který v neděli končí v pražském kině Světozor, putuje do Rumunska. Získal ji snímek Klec režiséra Adriana Sitarua. Ocenění byla vyhlášena už dnes večer. Přehlídku pořádá společnost Film Servis Festival Karlovy Vary.   Letošní mezinárodní soutěže se zúčastnilo patnáct filmů z celého světa. V porotě, která udělila hlavní cenu s finanční odměnou pět tisíc eur a dvě zvláštní uznání, letos zasedli švýcarská režisérka libanonského původu Eileen Hoferová, která tu loni získala zvláštní uznání za film Kořeny, izraelská režisérka Hagar Ben-Asherová, jejíž film Cesty festival letos uvedl v jedné ze sekcí, provozovatel art kin Světozor a Aero a ředitel distribuční společnosti Aerofilms Ivo Andrle, fotograf Václav Jirásek a dramaturgyně mezinárodního festivalu frankofonního filmu v Namuru v Belgii Anne-Francoise Reyndersová.   Vítězný rumunský snímek vypráví příběh chlapce Alexe, který si přinese domů nemocného holuba. Jeho otec si namísto další nekonečné hádky snaží tentokrát u syna trochu polepšit. Porota ocenila minimalistický filmový jazyk, přesné vykreslení postav plné drobných nuancí a neobyčejný náhled na každodenní život.   Producent, scenárista a režisér Adrian Sitaru natočil svůj první krátký film Valuri v roce 2007. Film získal mnoho cen na festivalech po celém světě a byl vybrán do soutěže festivalu Sundance 2008. Jeho první celovečerní snímek Pescuit sportiv měl premiéru na přehlídce v Benátkách v roce 2008 v sekci Venice Days. Film Klec je jeho posledním krátkým filmem.   Zvláštní uznání si z Prahy odnáší thajská režisérka Visra Vichit-Vadakanová za snímek Meziprostor o mnichovi, který objeví bezpečný prostor mezi současným a posmrtným životem. Členy jury na něm zaujalo vytvoření světa s osobním i filosofickým rozměrem, zvláštní a odvážný pohled a pokládání otázek bez strachu, že zůstanou nezodpovězeny. Její dokument Vzlet (Rise, 2009) soutěžil na 45. MFF Karlovy Vary.   Další zvláštní uznání získal britský snímek Jenny a žížala režiséra Iana Clarka o dvou dvanáctiletých vyznavačích punku, kteří tráví letní prázdniny v garáži řezáním do kytary a bicích. "Jenny a žížala je nejspontánnější a nejpunkovější ze všech soutěžních filmů. Oba hlavní herci nás po celých 20 minut bravurně udržovali v naději, že Punk is not dead!" uvedli ve svém vyjádření porotci.   Diváckou cenu letošního šestého ročníku pražské přehlídky si odnesl dánsko-britský snímek I Love Luci režiséra Collina Kennedyho, který vypráví o neopětované lásce dvou outsiderů.   Filmová přehlídka bude v kině Světozor pokračovat ještě 23. ledna, kdy budou mít diváci možnost vidět i vítězné filmy. Vstupenky jsou k dispozici v pokladně kina Světozor za 70 korun na programový blok. Podrobné informace o filmech zájemci naleznou na webových stránkách festivalu  www.pragueshorts.com .   Jiří Borovička dr  