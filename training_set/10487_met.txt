 Na středočeských řekách platí na sedmi místech druhý stupeň  Praha 14. ledna (ČTK) - Hladiny řek ve středních Čechách kvůli dešti a tajícímu sněhu stoupají. Druhé povodňové stupně dnes ráno platí na sedmi místech regionu, a to na Berounce v Berouně a ve Zbečně, na Cidlině v Sánech, Mrlině ve Vestci, Chotýšance ve Slověnicích, Blanici v Louňovicích pod Blaníkem a Skalici v Zadním Poříčí. Na svých  webových stránkách  o tom informuje Český hydrometeorologický ústav.   První stupeň, tedy bdělost, je hlášen na Labi v Mělníku a Brandýse nad Labem, na Vltavě ve Vraňanech, Bakonském potoce ve Velvarech, na Výrovce v Plaňanech, Doubravě ve Žlebech, Sázavě v Kácově, Zruči nad Sázavou a Nespekách a na potoce Mastník v Radíči.   Tání sněhu z polí a rozvodněné toky zaměstnávají hasiče, kterým přibylo výjezdů. Podle mluvčí Lenky Kostkové jezdí hlavně čerpat vodu ze sklepů nebo kontrolovat situaci v chatových oblastech.   khj mol  