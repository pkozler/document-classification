 Průzkum: Podíl prodeje za akční ceny v tuzemských obchodech roste  Zprávu jsme v 4. odstavci doplnili o nové informace.   --------------------    Praha 18. ledna (ČTK) - Podíl zboží prodávaného za akční ceny v tuzemských obchodech kvůli hospodářské krizi výrazně roste a u některých kategorií výrobků se na celkovém prodeji podílí až 80 procenty. Zvyšuje se především prodej značkového zboží zařazeného do akčních nabídek, naopak cenově zvýhodněné privátní značky obchodních řetězců spíše stagnují. Vyplývá to z průzkumu společnosti Incoma GfK.   "Zákazníci se stále více orientují na akční slevy, které jim obchodníci a výrobci nabízejí. Proto roste podíl akčního zboží na prodeji velmi výrazně a v některých kategoriích již přesahuje 80 procent," řekl dnes novinářům analytik Zdeněk Skála ze společnosti Incoma GfK. Akční nabídky jsou podle něj mocnou zbraní obchodníků v souboji o zákazníky.   Lidé ale podle Skály zároveň neslevili z nároků na kvalitu a nadále se orientují na značkové zboží v akci. "Vlastní značky obchodních řetězců svůj podíl výrazně nenavyšují," podotkl Skála. Upozornil, že orientace na cenu však vede k tomu, že zákazníci své nákupy stále více promýšlejí, což může paradoxně způsobit pokles nakoupeného zboží. "Lidé si řeknou, že tohle zboží vlastně koupit nepotřebují," dodal Skála.   Zatímco v roce 2007 podíl nákupů značkového zboží v akci na celkových výdajích českých domácností podle údajů Incoma GfK činil 19 procent, tak loni byl už 36 procent. Naopak podíl standardních nákupů značkového zboží se snížil ze 63 procent v roce 2007 na loňských 45 procent. Nákupy privátních značek obchodních řetězců zařazených do akční nabídky se již delší dobu pohybují kolem sedmi až osmi procent a standardní nákupy těchto výrobků mají zhruba desetiprocentní podíl.   Význam ceny jako vodítka pro výběr prodejny už podle Skály ale neposiluje. Do popředí zájmu se dostává nabídka sortimentu, jeho kvalita či umístění prodejny. "Proto také nedochází k přesunu zákazníků do diskontních řetězců. Struktura trhu je poměrně stálá a změny jsou spíš obrazem výstavby nových prodejen než změny chování zákazníků," uvedl Skála.   Obchodní řetězce kvůli hospodářské krizi a nižší ochotě Čechů utrácet už předloni výrazně zvýšily počet i rozsah akčních nabídek zboží. Odborníci upozorňují na to, že se tak prodejci dostali do vlastní pasti a jen obtížně budou znovu budovat loajalitu zákazníků. Lidé se totiž naučili střídat prodejny podle toho, ve kterých jsou zrovna výhodné cenové nabídky.   "Český zákazník je rozmlsaný a zvykl si na to, že slevy jsou výrazné. Jakmile nejsou dvojciferné, tak na nabídku vůbec nereaguje," poznamenal analytik Tomáš Drtina ze společnosti Incoma GfK. Slevové nabídky jsou podle něj sice nyní hlavním motorem obratu obchodních řetězců, ale mají smrtící dopad na marže, zákaznickou důvěru a loajalitu i budoucí nákupní chování Čechů.   Například loni na podzim se rozhořel tvrdý konkurenční souboj mezi obchodními řetězci Albert a Kaufland. Obě společnosti se v novinových inzerátech trumfovaly ve snižování cen vybraného zboží a vzájemně si ze sebe utahovaly. Cenová válka vypukla poté, co prodejny Albert na začátku září zahájily masivní reklamní kampaň založenou na monitoringu cen v konkurenčních prodejnách.   beh dvd  