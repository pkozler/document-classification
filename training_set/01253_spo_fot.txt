 Japonsko v oslabení otočilo duel s Katarem a je v semifinále  --------------------    Ke zpravodajství: FOTO/aktuality   Doplnili jsme 2. odstavec.   --------------------    Dauhá 21. ledna (ČTK) - Fotbalisté Japonska i v oslabení otočili čtvrtfinálový duel mistrovství Asie s domácím Katarem a po vítězství 3:2 si zahrají o medaile. O postupu do semifinále rozhodl Masahiko Inoha v poslední minutě. Dva góly vstřelila hvězda bundesligového Dortmundu Šinji Kagawa.   Druhým semifinalistou se stal Uzbekistán, který porazil Jordánsko 2:1 dvěma góly Ulugbeka Bakajeva z úvodu druhé půle. Na tým hráče Bohemians 1905 Azize Ibragimova v semifinále čeká vítěz duelu mezi Austrálií a Irákem, Japonsko vyzve lepší tým z utkání mezi Íránem a Korejskou republikou.   Katar, kterému patří až 105. příčka v žebříčku FIFA, měl v domácím prostředí proti Japonsku povedený nástup a brzy vedl po brance rodáka z Uruguaye Sebastiána Sorii. Kagawa sice vyrovnal, ale po změně stran dostal červenou kartu Maya Jošida a Katar dostal výhodu přímého kopu. K němu se postavil rodák z Brazílie Fábio César Montezine a trefil se přesně k bližší tyči.   Nejlepší hráč německé ligy Kagawa však i v oslabení znovu srovnal, navíc se v poslední minutě vyhnul ofsajdu i skluzu katarského brankáře a přihrál před prázdnou branku Inohovi, který rozhodl.   Japonsko, osmifinalista loňského MS, tak stále může snít o zisku čtvrtého titulu během posledních šesti asijských šampionátů. Naopak Katar přišel o šanci poprvé v historii se probojovat mezi nejlepší čtyři týmy turnaje.   svd gi  