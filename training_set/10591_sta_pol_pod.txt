 Olomouc chystá další investici do revitalizace kasáren Neředín  Olomouc 18. května (ČTK) - Olomoucká radnice chystá další etapu revitalizace bývalých kasáren sovětské armády v městské části Neředín, které město chce přebudovat na areál pro investory. Ve druhé etapě projektu, který si vyžádá asi 12 milionů korun, město nechá s pomocí státní dotace v bývalých kasárnách vybudovat nové inženýrské sítě, řekl dnes novinářům náměstek primátora Ladislav Šnevajs (KDU-ČSL).   První etapa revitalizace neředínských kasáren, která začala v roce 2007, zahrnovala demolici několika zdevastovaných objektů v areálu a odstranění starých ekologických zátěží. Ty zavinila sovětská armáda, která kasárna využívala jako automobilový opravárenský podnik. Demolice a odstranění ekologických zátěží stála více než 50 milionů korun, přičemž většinu nákladů pokryly státní a evropské dotace.   "Součástí druhé etapy, na kterou se nám podařilo získat dotaci z národního programu na podporu revitalizace bývalých vojenských areálů ve výši 75 procent nákladů akce, bude vybudování vodovodu, plynovodu a dalších inženýrských sítí," uvedl náměstek.   Podle plánu města by areál neředínských kasáren měli v budoucnu využívat soukromí investoři. "Město však vlastní jen část pozemků v areálu. Uvidíme, jak se zbylí vlastníci s investory domluví. Město ale určitě jejich záměrům nebude bránit, pokud budou v souladu s územním plánem," uvedl Šnevajs.   Olomouc získala neředínská kasárna v roce 2004 od státu formou bezúplatného převodu.   orv mol  