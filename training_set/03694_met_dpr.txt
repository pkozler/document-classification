 V Karlovarském kraji nesněží, dopravu ale mohou ztížit závěje  Karlovy Vary 29. ledna (ČTK) - V Karlovarském kraji ustaly po několika dnech sněhové přeháňky, při nichž napadalo několik centimetrů nového sněhu, dopravu ale mohou nyní místy komplikovat sněhové jazyky a závěje. Vytvářejí se hlavně v otevřené a před větrem nechráněné krajině, na silnice vítr sfoukává sníh z okolních polí. Podle informace dispečinku krajských silničářů jsou ale všechny cesty v současnosti sjízdné.   Řidiči si musí dávat pozor také na kluzká místa na vozovkách, protože se výrazně ochladilo a teplota klesla na minus šest až minus 13 stupňů Celsia. Povrch rychlostní silnice R6 a komunikací první třídy je převážně holý a vymrzlý, momentálně jsou sjízdné bez omezení. Pro cesty druhé a třetí třídy platí upozornění na zbytky ujetého sněhu, jazyky a četné výtluky v povrchu. S těmi se mohou řidiči setkat prakticky všude.   vlm pba  