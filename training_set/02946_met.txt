 V hradeckém kraji stoupá nejvíce hladina řeky Cidliny  Hradec Králové 14. ledna (ČTK) - Déšť a postupné tání sněhu zvyšují hladiny řek v Královéhradeckém kraji. Vodohospodáři již vyhlásili na Cidlině v Novém Bydžově na Královéhradecku druhý stupeň povodňové aktivity, na Cidlině v Jičíně platí první stupeň. ČTK to zjistila z webových stránek Povodí Labe v Hradci Králové.   "S ohledem na nasycení půdy vodou a pokračující tání sněhové pokrývky z nižších a středních poloh pokračoval vzestup průtoků," uvedl vedoucí vodohospodářského dispečinku Povodí Labe Jiří Petr. Například výška hladiny Cidliny dosáhla dnes ráno v Novém Bydžově 193 centimetrů, zatímco ve středu ráno to bylo 149 centimetrů. Průměrně je vysoká půl metru. "Srážky během dnešního dne způsobí další vzestupy průtoků, pravděpodobně zejména v severních oblastech," uvedl Petr.   sja mol  