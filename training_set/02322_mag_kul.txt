 Young Gods přidají v Praze pro velký zájem další koncert  --------------------    Ke zpravodajství: FOTO ve Fotobance  ID foto: P201003090950901, P201003090958001, P201003090952901   --------------------    Praha 21. ledna (ČTK) - Švýcarská kapela The Young Gods, která patří k průkopníkům elektronické hudby s industriálními prvky, přidá pro velký zájem v Praze druhý koncert. V paláci Akropolis vystoupí nejen 18. února, ale také o den později. Posluchačům nabídne skladby ze svého nového alba Everybody Knows. ČTK o tom za pořádající Rachot Promotion informovala Markéta Švecová.   Vstupenky na oba koncerty jsou v prodeji v síti Ticketpro a v Paláci Akropolis. Ke stání stojí 490 korun, k sezení 540 korun, na místě budou o stokorunu dražší.   "Nové album Everybody Knows je sofistikovanou směsí akustické hudby, elektroniky i nefalšované avantgardy," uvedla Švecová k desce, na jejímž obalu je město s mrakodrapy obrácené vzhůru nohama. Nahrávka přináší například skladby Mister Sunshine, Miles Away, Introducing, Two to Tango či Tenter le grillage a končí osmiminutovým Once Again.   Již 16. ledna koncerty předznamená projekce dokumentárního filmu o The Young Gods, která se stejně jako vystoupení uskuteční v Paláci Akropolis.   The Young Gods v České republice vystupují poměrně často. Naposledy zahráli loni v březnu v pražském Divadle Archa, kde na akustickém turné zahráli písně ze své desky Knock on the Wood.   Kapelu tvoří frontman a kytarista Franz Treichler, klávesista Al Comet a perkusista Bernard Trontin. Treichler založil The Young Gods v roce 1985 v Ženevě po tři roky trvajících experimentech s elektronickou hudbou. Zvuk kapely vznikl spojením punkrockové hysterie, evropské klasiky a industriálních hluků a vytvářel drásavou kakofonii, která podbarvovala temné texty ve francouzštině. Nejznámější alba, která kapela za bezmála čtvrtstoletí své existence vydala, jsou L'Eau Rouge, Play Kurt Weill a TV Sky.   Na album Knock on the Wood muzikanti kromě vlastních skladeb jako Gasoline Man či Longue Route nahráli například hity Ghost Rider od kapely Suicide, Everything In Its Right Place od Radiohead nebo If Six Was Nine slavného kytaristy Jimiho Hendrixe.   Roman Jireš kš  