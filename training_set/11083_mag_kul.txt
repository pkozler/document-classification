 McFerrin možná v Brně zazpívá dvakrát, zájem je velký  --------------------    Ke zpravodajství: FOTO ve Fotobance  ID foto: P201005040873801, P201005040875201, P201001271087701   --------------------    Brno 6. ledna (ČTK) - Americký vokalista a improvizátor Bobby McFerrin možná v březnu v Brně vystoupí dvakrát, a ne pouze jednou, jak pořadatelé původně oznámili. Lístky na první koncert, plánovaný na 29. března, zmizely během několika týdnů. Pořadatelé proto začali jednat o dalším vystoupení, na které si mohou lidé předběžně rezervovat lístky. Pokud bude zájemců dost, zazpívá McFerrin i 30. března, oznámili dnes pořadatelé, a potvrdili tak informace z tisku.   Koncert McFerrina v brněnské hale Vodova bude předehrou jubilejního 10. ročníku mezinárodní hudební přehlídky JazzFest Brno. O vstupenky měli zájem nejen Brňané, ale fanoušci z celého Česka.   "Lístky v předprodejích zmizely na různých místech republiky, nejde proto o lokální záležitost," uvedl Vlastimil Trllo z pořádající agentury 24/7 Promotions.   Od středy je v předprodejní síti  Ticketstream  k dispozici formulář pro předběžné rezervace lístků na chystaný přidaný koncert. Pokud se jednání s managementem zpěváka zdaří, dostanou registrovaní zájemci možnost koupit vstupenku ještě před spuštěním regulérního předprodeje. Získají tak nejlepší místa v hale.   Fenomenální zpěvák a desetinásobný držitel Grammy McFerrin svým repertoárem zasahuje do popu, jazzu, klasiky i lidové hudby. Je také uznávaným dirigentem, skladatelem filmové hudby a vášnivým zastáncem povinné hudební výchovy ve školních osnovách. Na svém kontě má na tři desítky alb, kterých se doposud prodalo přes 20 milionů kopií. V Česku odzpíval několik úspěšných koncertů.   McFerrin se narodil v roce 1950 v hudbymilovné rodině. Jeho otec byl prvním afroamerickým členem Metropolitní opery v New Yorku. McFerrin má originální pěvecký styl a působivým způsobem využívá svůj hlasový rozsah čtyř oktáv. Jeho vystoupení jsou založená na improvizaci a nenuceném zapojení publika.   Jan Tomandl kš  