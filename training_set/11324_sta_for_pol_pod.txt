 Fond bydlení bude v budoucnu místo dotací poskytovat úvěry  Praha 10. května (ČTK) - Dotace poskytované Státním fondem rozvoje bydlení (SFRB) pravděpodobně v budoucnu vystřídají z velké části úvěry. Na dotace už totiž stát nebude mít peníze. Na semináři SFRB to dnes řekl náměstek ministra pro místní rozvoj Miroslav Kalous.   Na poskytování návratných prostředků bude založený návrh nové koncepce státní bytové politiky, která v současnosti vzniká na ministerstvu pro místní rozvoj (MMR). "Chceme koncepci orientovat takovým směrem, který bude co nejméně závislý na státním rozpočtu," poznamenal Kalous.   Státní půjčky můžou být určené například na výstavbu nájemních bytů. "Nájemní byty se nestaví, protože na trhu nejsou dlouhé a levné peníze," uvedl na semináři ředitel SFRB Ľubomír Vais. Chystané státní úvěry proto podle něj mají být nízkoúročené a dlouhodobé, a to až na 25 let.   Stavitelé bytů zatím většinou tvrdí, že výstavba nájemních bytů je pro ně kvůli malé návratnosti nevýhodná. Nové nájemní bydlení tak v současnosti v Česku prakticky nevzniká.   Fond bydlení dříve poskytoval obcím dotace na výstavbu nájemních bytů. Letos ale kvůli vládním škrtům tuto formy podpory neposkytuje. Kromě pozastavených dotací poskytuje stát podporu výstavby činžovního bydlení také v podobě záruk za splácení bankovních úvěrů. SFRB ručí úvěrující bance nejvýše za 70 procent nesplacené části jistiny úvěru.     Návrh nové koncepce státní bytové politiky má být hotový do konce května. Potom se k němu budou vyjadřovat jednotlivá ministerstva, vláda by měla dostat materiál na stůl v červnu.   dnv mha  