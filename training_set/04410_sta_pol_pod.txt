 Oulický musí zbourat načerno postavené opěrné zdi  Ústí nad Labem 20. května (ČTK) - Ústecký magistrát nařídil Patriku Oulickému, který bývá označován za takzvaného regionálního kmotra ODS, zbourat vysoké opěrné gabionové zdi u jeho domu v Moravanech na Ústecku. ČTK to dnes potvrdila mluvčí magistrátu Ivana Solničková. Již na začátku roku musel Oulický zbourat zastřešený vjezd.   Oulický kolem svého domu umístěném v chráněné krajinné oblasti České středohoří vybudoval část staveb bez stavebního povolení, některé dokonce na takzvaném nezastavitelném území. Řízení o odstranění černých staveb začal původně s Oulickým vést trmický stavební úřad, do jehož pravomoci případ spadá. Na jeho postup si Oulický stěžoval na ústeckém krajském úřadě, který celý případ předloni na jaře předal do Ústí nad Labem.   Ústecký stavební úřad řízení kvůli údajným nesrovnalostem v územním plánu pozastavil. O zahájení nového řízení se před rokem zasadil ombudsman Otakar Motejl. Úředníci, kteří případ loni odložili, se prý dopustili hrubých chyb. Loni na podzim nejprve úředníci nařídili Oulickému zbourat zastřešený vjezd, Oulický jejich nařízení splnil.   Gabionové zdi, které bude muset nyní odstranit, vadily správě chráněné krajinné oblasti Její ředitelka Markéta Peřinové v minulosti ČTK řekla, že taková technologie se v těchto místech nepoužívá a do obce nepatří.   vlu jpt        