 E15: ČEZ v příštích pěti letech zvýší investice o desítky miliard  Praha 10. ledna (ČTK) - Energetická společnost ČEZ hodlá v příštích pěti letech investovat o desítky miliard korun více než v minulých letech. V období 2011 až 2015 dá asi 160 miliard na výstavbu, modernizaci a údržbu elektráren v Tušimicích, Ledvicích, Prunéřově a Počeradech. V rozhovoru pro dnešní deník E15 to řekl ředitel ČEZ Martin Roman. V listopadu přitom společnost oznámila, že omezí svůj investiční program na roky 2010 až 2014 o 21 procent, tedy zhruba o 78 miliard korun.   "Přestože jsme oznámili určitou redukci plánu, skutečnost je taková, že v nejbližších pěti letech bude ČEZ investovat v průměru více než v minulých letech," řekl Roman. Potvrdil dřívější informaci, že celkové kapitálové výdaje a finanční investice v letech 2010-2014 dosáhnou přibližně 300 miliard korun.   Nové a modernizované elektrárny mají přispět k tvorbě zisku ČEZ v době, kdy už skupina nemůže spoléhat na růst velkoobchodních cen elektřiny. ČEZ počítá na příští tři roky s jejich stagnací.   "Vydělávat budou nové zdroje, do kterých teď investujeme, jako jsou Ledvice a Počerady," vysvětlil Roman.   Nejdůležitějším investičním projektem však stále zůstává dostavba dvou bloků v Jaderné elektrárně Temelín, s výraznějším nárůstem investic v tomto odvětví energetiky se počítá od roku 2014.   Roman také uvedl, že každým rokem budou více vydělávat už realizované zahraniční akvizice ČEZ. K těm nejvýznamnějším patří větrné elektrárny v Rumunsku. Z hlediska tvorby zisku je podle informací ČEZ pro investory důležité také zvyšování účinnosti stávajících jaderných bloků v Dukovanech ještě předtím, než se začne s výstavbou nových v Temelíně.   Dalším zdrojem zisku mají být vnitřní úspory a obchod s elektřinou, i když na trh vstoupili další konkurenti. Klíčové podle Romana není udržení tržního podílu v obchodu ve výši více než 40 procent. "Pro nás je důležitější marže, rozhodně nebudeme uzavírat obchody se ztrátou jenom proto, abychom měli nějaký podíl na trhu," řekl ředitel ČEZ. Velká část toho, co společnost ztrácí v obchodu s elektřinou, je podle Romana vykompenzována tím, co naopak získává v obchodu s plynem.   vit  