 Kriminalisté pátrají po muži, jenž ohrožuje děti na Jihlavsku  Jihlava 7. ledna (ČTK) - Kriminalisté na Vysočině pátrají po muži, který s maskováním na obličeji oslovuje v blízkosti škol děti. Policisté evidují několik případů a nevylučují, že je páchá jedna a tatáž osoba. Případ vyšetřují pro podezření ze spáchání přečinu výtržnictví. ČTK to dnes řekla jihlavská policejní mluvčí Jana Kroutilová.   Ve čtvrtek ráno oslovil maskovaný muž v tmavém oblečení školačku v blízkosti budovy základní školy v Jihlavě. V tomto týdnu se dva podobné případy odehrály u budovy základní školy na Polensku. "Muž chlapcům sliboval sladkosti a hračky a lákal je do vozidla. Chlapci z místa utekli, k fyzickému kontaktu s dětmi nedošlo," uvedla mluvčí. Muž měl podle ní pokrývku hlavy a brýle.   Policisté informovali o případech místní samosprávy a vedení základních škol. "Muž má na sobě tmavé oblečení, je většinou maskován na obličeji šálou nebo šátkem. K oslovení dětí dochází v blízkosti budov základních škol před začátkem nebo po skončení vyučování za blíže neurčeným účelem," popsala mluvčí.   Podobný případ se stal loni začátkem prosince v Lukách nad Jihlavou. Maskovaný muž tam v blízkosti školy vystoupil z vozidla tmavé barvy a před dítětem se obnažil. Chlapec z místa utekl. Podle policie mohla i v tomto případě čin spáchat stejná osoba.   bjr sap  