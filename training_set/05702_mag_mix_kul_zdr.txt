 Pro představitelku princezny Leiy je nadváha citlivé téma  --------------------    Ke zpravodajství: FOTO ve Fotobance  ID foto: F201101130172001, F201101120439901, FO00116507   --------------------    New York 28. ledna (ČTK) - Americké herečky Carrie Fisherové, představitelky princezny Leiy v kultovní filmové sérii sci-fi Hvězdné války, se dotkly bulvární články o její nadváze. Herečka sice v minulosti na veřejnosti hovořila o své závislosti na drogách a alkoholu, otázky na téma se její hmotnosti jsou však prý pro ni citlivou záležitostí, řekla v rozhovoru s agenturou Reuters.   "'Tragický život Carrie Fisherové'. Ten zabolel," jmenovala jeden z novinových titulků, podle kterých se někdejší svůdná kráska prý nyní podobá britskému zpěvákovi Eltonovu Johnovi. Herečka, která nyní působí jako mluvčí dietního programu Jenny Craigové, však přirovnání odmítá. Místo něj by ji prý měli novináři přirovnat raději k Johnovu štíhlejšímu textaři Berniemu Taupinovi. "Nevypadám jako Jabba Hutt," poznamenala v narážce na fiktivní obrovskou mimozemskou postavu Hvězdných válek.   Fisherová přibrala při cestování se svou show pro jediného herce s názvem Wishful Drinking. V jednu chvíli prý vážila 82 kilogramů při výšce 155 centimetrů. Poté co se přidala ke společnosti Jenny Craigové, od prosince prý zhubla asi sedm kilo, tedy polovinu toho, co si vytkla za cíl. Dosáhnout by chtěla 68 kilogramů. V době, kdy v kultovním filmu zabila obrovského plže Jabbu, měla ještě o 23 kilogramů méně.   Herečka v minulosti opakovaně dávala rozhovory a psala texty ohledně své závislosti na drogách a alkoholu. Otázky týkající její hmotnosti jsou však prý pro ni citlivou věcí, pokouší se to ale překonat.   "Mám nadváhu. Raději to přiznám," poznamenala čtyřiapadesátiletá herečka, kterou prý vyvedla z míry zpráva o tom, že jistý časopis její hmotnost ještě nadsadil. "Je lepší, když o tom kolují kvalitní zprávy," podotkla.   kne kš  