 ČOI: Kontrole nevyhověla pětina prodejen dětských jízdních kol  Praha 13. května (ČTK) - Česká obchodní inspekce v prvním čtvrtletí letošního roku zjistila nedostatky v pětině kontrolovaných prodejen s dětskými jízdními koly. Obchodníci kola prodávali bez návodů na použití a povinných informací. ČTK to dnes sdělila mluvčí ČOI Miloslava Fléglová.   ČOI od ledna do března podle Fléglové zkontrolovala 54 provozoven nabízejících dětská jízdní kola a porušení povinností a požadavků stanovených pro tyto výrobky zjistili v 11 z nich. ČOI zároveň nechá posoudit jedno dětské kolo, u kterého mají inspektoři podezření, že nesplňuje požadavky zákona o obecné bezpečnosti výrobků.   ČOI v prvním čtvrtletí zakázala prodej čtyř dětských kol v celkové hodnotě 14.488 korun. Inspektoři na místě kvůli nesplnění informačních povinností dali obchodníkům pět pokut v celkové hodnotě 9000 korun. Správní řízení o uložení pokuty bylo zatím zahájeno se dvěma prodávajícími.   "Cílem kontrolní akce je ověřit, zda nejsou v prodeji dětská kola, která by mohla představovat riziko pro zdraví dětí vzhledem ke svým nevhodným mechanickým a fyzikálním vlastnostem, špatné konstrukci, nedostatečným nebo nesprávným varováním a dalším informacím nezbytným pro splnění základních požadavků na bezpečnost," podotkl pověřený ředitel ČOI Jan Štěpánek.   beh mha  