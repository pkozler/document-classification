 Herec se po úrazu vrací do muzikálu Spider-Man, zatím jako divák  --------------------    Ke zpravodajství: FOTO ve Fotobance  ID foto: P201011100848701   --------------------    New York 7. ledna (ČTK) - Americký herec Christopher Tierney, který se při otevřené zkoušce muzikálu Spider-Man: Turn Off the Dark (Spider-Man: Zhasněte tmu) vážně zranil, se dnes hodlá do představení vrátit - zatím ovšem podle agentury AP jen jako divák.   Extrémně náročný projekt, k němuž hudbu složili zpěvák Bono a kytarista The Edge ze slavné irské kapely U2, stíhá od počátku jedna pohroma za druhou: technické poruchy, odklady premiéry, finanční problémy a úrazy herců. Při představení plném akrobatických scén se zranili už čtyři herci. Minulý týden se s muzikálem rozloučila představitelka hlavní role Natalie Mendozová, kterou uhodilo do hlavy lano a způsobilo jí otřes mozku.   Tierney (31), kterého tuto středu propustili z nemocnice, se v divadle na Broadwayi objeví 18 dnů poté, co spadl z výšky 11 metrů přímo před šokované publikum. Při pádu utrpěl frakturu lebky, zlomil si lopatku, čtyři žebra a tři obratle. Nyní doufá, že se brzo vrátí ke hraní.   "Je dobře, že se mi to stalo. Jsem jako kůň. Když mě něco srazí k zemi, hned se zase zvednu. Je to nová výzva a zkouška charakteru."   Tierneymu selhal bezpečnostní postroj ke konci představení, ve kterém nad hlavami diváků zápasil s Green Goblinem, úhlavním nepřítelem pavoučího muže, a absolvoval mnoho přeletů na laně při rychlosti až 65 km/h.   Podle něj byla nehoda pouhou nešťastnou událostí, nikoli důsledkem nedbalosti. "Nevyvolalo to ve mně jedinou negativní myšlenku. Jsem zahrnován podporou jak od mých nejbližších, rodiny a přátel, tak od lidí, které vůbec neznám. Bylo to skvělé."   Datum premiéry muzikálu, jehož náklady se odhadují na 65 milionů dolarů (1,2 miliardy korun), a aspiruje tak na to stát se doposud nejdražší produkcí na Broadwayi, bylo již několikrát odloženo. Nyní je stanoveno na 7. února.   jzk sd kš  