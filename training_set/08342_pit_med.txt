 Návštěvnost internetu v ČR bude od příštího roku měřit comScore  Praha 5. května (ČTK) - Návštěvnost tuzemských internetových serverů bude od začátku příštího roku místo firem Gemius a Mediaresearch měřit americká comScore. Firmu vybralo na příští tři roky Sdružení pro internetovou reklamu (SPIR). Uvedlo to v tiskové zprávě.   comScore zvítězila ve výběrovém řízení, které SPIR vypsalo. Od nové vlny měření si slibuje zapojení hlavních zahraničních internetových médií do projektu, zahrnutí nových technologií jako jsou čtečky nebo tablety do měření, zvýšení povědomí o českém internetovém trhu pro nadnárodní inzerenty a v důsledku vyšší výdaje do internetové reklamy v ČR.   Projekt zahrnuje měření návštěvnosti internetových médií v kvalitativní a kvantitativní části, měření videoobsahu a dodávku dat o trhu mobilního internetu. "Rozhodujícími kriterii pro výběr dodavatele NetMonitoru byla cena, technické a výzkumné parametry systému, možnosti dalšího rozvoje, reference dodavatele, orientace na trhu a ochota přizpůsobit se požadavkům SPIR," uvedl předseda výkonné rady SPIR Ján Simkanič.   SPIR je profesní sdružení působící v oblasti internetové reklamy od roku 2000. V současné době tvoří členská základna sdružení celkem 63 členů. Kromě provozování jednotného výzkumu návštěvnosti a sociodemografického profilu návštěvníků internetu NetMonitor, realizuje projekt monitoringu internetové reklamy AdMonitoring.   comScore je celosvětově vedoucí firmou na trhu měření digitálních médií. Firma poskytuje služby více než 1800 klientů včetně globálních hráčů jako AOL, BBC, Deutsche Bank, Facebook, Microsoft, Fox, MediaCorp nebo Yahoo!.   jsa vju  