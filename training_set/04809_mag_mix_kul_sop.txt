 Sean Penn převezme cenu producentů za sociální tématiku  --------------------    Ke zpravodajství: FOTO ve Fotobance  ID foto: F201011260266401, F201011260265101   --------------------    Los Angeles 7. ledna (ČTK) - Hollywoodský herec Sean Penn dostal cenu od hollywoodských producentů, kteří ocenili jeho velký zájem o společenské problémy.     Sdružení amerických producentů (Producers Guild of America, PGA) předá Pennovi cenu Stanley Kramer Award na slavnostním ceremoniálu 22. ledna. Cena se jmenuje po režisérovi, producentovi a herci Kramerovi, k jehož známým dílům zabývajícím se závažnou sociální tématikou patří film Hádej, kdo přijde na večeři, Norimberský proces nebo Útěk v řetězech.   Penn je první osobností, která dostává Kramerovu cenu. V minulosti se takto oceňovaly sociálně laděné filmy, mezi něž patří dokument Nepříjemná pravda režiséra Davise Guggenheima nebo válečné drama režiséra Terryho George Jmenuji se Sam, v němž Penn hraje jednu z hlavních rolí.   Sean Penn režíroval čtyři celovečerní snímky a účastnil se také projektu 11'09'01, v němž se 11 světových filmařů vyslovilo k tragickým útokům na New York. Jeho filmy Vyvrhel, Křižovatka smrti, Přísaha a Útěk do divočiny si oblíbili diváci i kritika a vysloužily si několik ocenění na mezinárodních filmových festivalech.   Sean Penn byl za svoji hereckou kariéru pětkrát nominovaný na Oscara. Třikrát neuspěl - s výkony ve snímcích Mrtvý muž přichází, Sladký Ničema a Jmenuji se Sam. Zlatou sošku poprvé získal za hlavní roli v kriminálním dramatu Tajemná řeka, které režíroval Clint Eastwood. Druhého ocenění od americké akademie se dočkal loni za své famózní ztvárnění amerického politika a bojovníka za práva homosexuálů Harveyho Milka. V roce 2008 předsedal porotě prestižního filmového festivalu v Cannes.   Není však zdaleka známý jen jako umělec, výrazně se angažuje i v politice. Pařil k nejhlasitějším kritikům politiky prezidenta George W. Bushe a brojil proti nasazení amerických vojáků v Iráku. V roce 2005 odjel do Íránu, aby informoval o prezidentských volbách, které nakonec vyhrál Mahmúd Ahmadínežád. Na Kubě se Penn zase setkal s prezidentem Raúlem Castrem a diskutoval s ním o možnostech smíření se Spojenými státy   Mezi Pennovy nejkontroverznější počiny patří podpora autoritářského venezuelského prezidenta Huga Cháveze. Hollywoodský herec svého času dokonce prohlásil, že řada publicistů o Chávezovi píše lži, a měli by proto skončit ve vězení.   ko dr  