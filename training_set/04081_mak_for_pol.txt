 Zapatero: Španělsko schopno růst do roku 2015 o 2-2,5 pct ročně  Madrid 11. ledna (ČTK) - Španělská ekonomika bude od letoška do roku 2015 schopna růst o 2-2,5 procenta ročně, vláda však musí prosadit chystané strukturální reformy. Řekl to dnes premiér José Luis Zapatero k vládní zprávě o stavu ekonomiky v loňském roce. Slabý růst Španělska vyvolává na finančních trzích obavy ze zhoršování schopnost Madridu splácet dluhy.   Vláda odhaduje pro letošní rok růst hrubého domácího produktu o 1,3 procenta po loňském poklesu o 0,3 procenta. Do roku 2013 by se růst měl zrychlit na 2,7 procenta. "Vláda je přesvědčena, že dalekosáhlé reformy, které nyní připravujeme, přispějí k tomu, že Španělsko v letech 2011 až 2015 dosáhne své potenciální úrovně růstu mezi dvěma a 2,5 procenta," řekl Zapatero.   Menšinová socialistická vláda loni schválila úsporná rozpočtová opatření v sumě více než 50 miliard eur (asi 1,2 bilionu Kč) spolu s reformami trhu   práce a chystá se zavést další strukturální změny, včetně reformy důchodového systému. Cílem kabinetu je omezit deficit veřejných financí a přesvědčit investory, že Madrid nebude muset následovat příkladu Řecka či Irska a žádat Evropskou unii o finanční pomoc.   Zapatero prohlásil, že reformy musí být prosazeny, ať už v rámci politického konsenzu, nebo bez něj. "Existuje něco horšího než absence širokého konsenzu, a tím je absence reforem," řekl premiér.   Zapaterova vláda schválila loňská opatření s pomocí menších parlamentních stran, přála by si však širší podporu. Nyní jedná s odbory a podnikateli o důchodové reformě, jejíž návrh chce předložit parlamentu 28. ledna. Chystá i reformu kolektivního vyjednávání o mzdách, jehož nynější strnulá podoba je podle ekonomů hlavní příčinou nekonkurenceschopnosti španělských zaměstnanců.   Zapatero zopakoval, že vláda v minulém roce splnila cíl snížit deficit veřejných financí na 9,3 procenta HDP z předloňských 11,1 procenta a letošní plán dalšího omezení schodku označil za prioritu. "Závazek šesti procent (deficitu k HDP) pro rok 2011 je nezpochybnitelný," prohlásil.   Premiér dodal, že malé spořitelny, které finanční trhy považují za značné riziko pro španělský bankovní systém, budou muset zveřejňovat více údajů o své angažovanosti v realitním sektoru. Krach sektoru obytných nemovitostí po desetiletí neudržitelného růstu vede k obavám, že banky ve svých bilancích náležitě nezohledňují klesající ceny nemovitostí.   hp mha  