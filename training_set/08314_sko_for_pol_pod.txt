 Právo: Ministr Dobeš chce letos propouštěním ušetřit 15 mil. Kč  Praha 5. května (ČTK) - Ministr školství Josef Dobeš (VV) chce do konce roku ušetřit 15 milionů korun propouštěním úředníků. Píše to dnešní Právo, kterému se podařilo získat Dobešovu strategii personálních a mzdových úspor pro rok 2011. Ministr chce zrušit i desítky míst vedoucích pracovníků. Na ministerstvu na začátku letošního roku pracovaly asi čtyři stovky úředníků, na konci roku by jejich počet měl klesnout na 360 lidí.      Ušetřených 15 milionů korun za mzdy půjde buď na platy nepedagogických pracovníků nebo na pomůcky do škol, řekl listu zdroj z kabinetu ministra.   V nejbližších dnech budou zrušeny sekretariáty skupiny regionálního školství, která je se 112 úředníky nejpočetnějším úsekem ministerstva. Dobeš také v celém resortu zruší pozice vedoucích oddělení, kteří vedou dva či tři lidi. Ušetří se tak příplatky za vedení.   Podle strategie vznikne v druhém pololetí letošního roku katalog pracovních míst zveřejněný na intranetu s informacemi o všech referentských místech a jejich náplni práce. "Počítáme, že v případě referentských míst můžeme dojít ke zjištění, že se jejich agenda překrývá," píše se v materiálu o strategii letošních personálních a mzdových úspor na ministerstvu školství.   Další cestou, jak ministerstvo ušetří peníze, je podle Dobešova plánu přesun přímo podřízených ústavů z pronajatých prostor do objektů ministerstva. Stamiliony korun se také uspoří slučováním organizací spadajících pod ministerstvo. Zeštíhlení organizací má na MŠMT na starosti kontroverzní poradce Ladislav Bátora, uvedlo Právo.   Chystané změny navážou na opatření, která se uskutečnila už vloni nebo na začátku letošního roku. "Od ledna jsme na mzdových nákladech ušetřili necelých 3,5 milionu korun," konstatuje se v Dobešobě strategii personálních a mzdových úspor pro rok 2011.   vit  