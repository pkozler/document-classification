 ČSÚ: Pohonné hmoty zlevnily, nejvíce benzin Natural 95  Praha 3. června (ČTK) - Ceny benzinu a nafty u čerpacích stanic v Česku v uplynulém týdnu opět klesly. Neprodávanější benzin Natural 95 v průměru zlevnil o 20 haléřů na 34,95 koruny za litr. Motorová nafta byla levnější o 12 haléřů a stála v průměru 34,21 koruny za litr. Vyplývá to z dnešních údajů Českého statistického úřadu.   Také cena benzinu Special 91 klesla, a to o sedm haléřů na průměrných 33,71 koruny za litr. O dva haléře byl levnější i plyn LPG, který se tak prodával za průměrných 17,29 Kč/l.    Ceny pohonných hmot pravidelně sleduje i společnost CCS. Podle jejích pondělních údajů Natural 95 zlevnil o 19 haléřů na 34,85 koruny za litr a nafta o 13 haléřů na 34,04 Kč/l.   Pohonné hmoty podle analytika Petra Čermáka ze společnosti Colosseum zlevnily kvůli nižším cenám na burze v Rotterdamu, v dalších dnech by jejich cena už měla ale spíše stagnovat. "Pokud však dojde k poklesu distribučních marží, tak bychom se mohli dočkat i poklesu cen," uvedl Čermák.   ktp dvd  