 Fond má zajistit zdravotníky pro nemocnice Plzeňského kraje  Plzeň 4. ledna (ČTK) - Nadační fond Zdravotník, který založil loni v září Plzeňský kraj, má za cíl zajistit lékaře a zdravotní sestry pro šest krajských nemocnic. Bude podporovat studenty lékařské fakulty a vyšších a středních škol. Vybraní vysokoškoláci s prospěchem do 2,0 budou od nového akademického roku dostávat poslední tři roky studia 5000 korun měsíčně a budoucí střední personál nemocnic dva roky po 3000 Kč. Za to musí pět let po ukončení studia pracovat v krajské nemocnici a vykonávat konkrétní obor. Pokud by z nemocnice odešli, podporu by vraceli. ČTK to řekla bývalá hejtmanka a místopředsedkyně sněmovního sociálního výboru Milada Emmerová (ČSSD).   Nadační fond Zdravotník, který chce podporovat také předatestační školení lékařů, vyhlásí stipendijní programy letos v únoru. Do konce ledna zvolí novou dozorčí radu, v níž budou i sponzoři. "Jednáme s deseti největšími firmami z regionu, které přislíbily do fondu peníze vložit. Jasno o vkladech bude do poloviny ledna," uvedla tajemnice fondu Lucie Sýkorová. Kraj jako zakladatel už dal do nadačního fondu jednorázových 500.000 korun. Poslankyně dnes byla ochotna jmenovat pouze ČEZ a jeho nadaci a městskou firmu Plzeňská teplárenská, která přislíbila podporu dvěma studentům ve 4. až 6. ročníku.   Podle Emmerové iniciovali vznik fondu sami studující lékaři před dvěma lety. Právní přípravy byly složité, ale připustila, že je prodloužila také nekvalifikovanost právníků v problematice. Poslankyně odmítla to, že start fondu reaguje na výzvu lékařských odborů Děkujeme, odcházíme; Zdravotník se podle ní zrodil před touto kampaní. "Odchody lékařů chápu jako pokus o rychlou razantní reformu," dodala.   Do únorového vyhlášení stipendijních programů provede ještě fond analýzu, jací lékaři a zdravotnický personál bude po nahlášených odchodech 37 procent z 222 lékařů krajských nemocnic nejvíce chybět. Na tyto obory se programy zaměří nejvíce.   Podobný fond založil nedávno Ústecký kraj, který se podle Emmerové nechal inspirovat Plzní, ale v přípravách byl rychlejší.   Václav Prokš snm  