 Ekologové našli v Plzni už druhého mrtvého bobra  Plzeň 13. května (ČTK) - Druhého mrtvého bobra evropského našli během deseti uplynulých dnů ekologové na řece Radbuze v Plzni. Tělo mladého zvířete bylo na stejném místě pod mostem a jezem u plzeňské vodárny. Oba podobné případy ekology zneklidňují, mají dokonce podezření, zda někdo nemohl chráněná zvířata zabít, řekl dnes ČTK Karel Makoň z plzeňské záchranné stanice živočichů.   "Každopádně oba dva případy jsou si hodně podobné a je víc než záhadou, proč zvířata na horním toku řeky hynou. Pomalu ale jistě se začínám přiklánět k variantě, že obě zvířata byla cíleně zlikvidována a nebo se otrávila," konstatoval ekolog. Kvůli značnému stupni rozkladu není možné ani u jednoho z uhynulých zvířat provést odbornou pitvu a zjistit přesnou příčinu úhynu.   Makoň hodlá ještě případ konzultovat s předními specialisty na ochranu a výzkum bobra evropského. "Může se totiž také jednat o přirozený přírodní proces regulace tohoto poměrně hodně se rozšiřujícího živočišného druhu, ale tuto variantu ani případnou nelegální činnost jako je usmrcování zvláště chráněného živočicha bez potřebné pitvy neprokážeme," poznamenal.   Ekologové proto prosí lidi, kteří se pravidelně pohybují v blízkosti řeky Radbuzy kolem Sport parku a vodárny až k papírenské lávce, aby ekology v případě nálezu dalšího uhynulého zvířete ekology ihned informovali.   Bobrovi se daří v kraji zejména v Českém lese na Tachovsku a Domažlicku. Jak už dříve řekl ČTK ředitel Chráněné krajinné oblasti Český les Jindřich Horáček, v Českém lese je už prakticky stav bobrů na daném území naplněn. Zvířata obsadila všechny své přirozené prostory a začala se šířit dál do území. Odborníci odhadují, že v Českém lese žije do 30 rodin, tedy kolem 300 bobrů.   Lada Pešková jpt  