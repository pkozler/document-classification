 Zlín se začne sám starat o své byty, slibuje zefektivnění správy  --------------------    Ke zpravodajství: AUDIO   --------------------    Zlín 4. května (ČTK) - Zlínský magistrát se začne sám starat o byty, které má ve vlastnictví. K tomuto účelu vznikl nový útvar Středisko bytové správy, který spadá pod odbor ekonomiky a majetku. Město si od toho slibuje zefektivnění celého systému, řekl dnes novinářům primátorův náměstek Aleš Dufek (STAN). Tuto činnost zatím vykonává Správa domů Zlín, kterou jako společnost s ručením omezeným před lety založilo město.   Zlín vlastní přibližně 2400 bytů, o které se stará společně se Správou domů Zlín. "Stávající systém považujeme za neefektivní, protože je dvoukolejný. O správu bytů se dělí z menší části magistrát a z větší části společnost s ručením omezeným Správa domů Zlín. Vždycky, když jedna věc je v dikci pouze jednoho subjektu, tak z logiky věci jsou výsledky lepší, než byly dosud," řekl dnes ČTK Dufek.   Dodal, že například lhůty pro vyřízení podnětů lidí, například opravy či stížnosti na služby v městských bytech, by se tak měly významně zkrátit. "Podněty se nejprve zanalyzovaly na Správě domů Zlín, pak se to předalo na magistrát. Zde se to posoudilo finančně a opět se to vrátilo na Správu domů Zlín," poznamenal náměstek.   Podle tajemnice radnice Heleny Eidové se ve Správě domů Zlín o tuto agendu staralo 13 lidí. " Část této práce chceme rozdělit mezi stávající zaměstnance radnice. Takže předpokládám, jde o hrubý odhad, že nový útvar bude mít do devíti lidí," uvedl Eidová.   Správa domů Zlín se od 1. listopadu bude výhradně věnovat péči o bytové domy v soukromých rukou, s jejichž majiteli navázala spolupráci. Podle Dufka se v tomto ohledu společnost velmi osvědčila. K 30. dubnu se Správa domů Zlín starala na úseku, který má v kompetenci nemovitosti v soukromých rukou, o celkem 246 domů, 4638 bytových jednotek, v nichž žilo asi 11.600 lidí, 81 nebytových prostor a 308 garáží.   slu snm  