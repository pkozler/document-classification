 Záplavy v Austrálii budou ohrožovat a obce nejméně deset dní  Melbourne (Austrálie) 22. ledna (ČTK) - Obrovské jezero, které záplavy vytvořily v jihovýchodní Austrálii, bude ohrožovat obce a města ještě nejméně dalších deset dní. Uvedla to dnes agentura AP s odvoláním na šéfa australské záchranné služby Lachlana Quicka.   Záplavy v Austrálii začaly před více než měsícem ve státě Queensland na severovýchodě země, kde zahynulo nejméně 30 lidí a poškozeno nebo zničeno bylo přes 30.000 domů. Rekordní deště rozšířily stav nouze na jihovýchodní stát Viktorie, který je v létě obvykle vyprahlý. Podle analytiků přijde Austrálie jen na omezení vývozu uhlí a ostatních surovin o nejméně tři miliardy australských dolarů (53 miliard korun).   Lachlan Quick uvedl, že jezero dlouhé 90 kilometrů a rozprostírající se severozápadně od metropole státu Viktorie Melbourne bude pokračovat v rozlévání dalších sedm až deset dnů do té doby, než se rozlije do řeky Murray. Dodal, že 75 měst v tomto státě je postiženo záplavami. Evakuováno muselo být více než 3500 lidí.   Podle australské premiérky Julie Gillardové uvažuje vláda o zavedení povodňové daně, která by pomohla částečně uhradit náklady na odstranění následků povodní.   pel šeb  