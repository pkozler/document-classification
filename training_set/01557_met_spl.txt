 Ve skiareálech v Ústeckém kraji leží 60 až 80 centimetrů sněhu  Ústí nad Labem 27. ledna (ČTK) - Na sjezdovkách ve východní části Krušných hor leží mezi 60 a 80 centimetry sněhu. Další sníh stále připadává, což slibuje na víkend ideální lyžařské podmínky. Podle předpovědi meteorologů se má zlepšit i počasí.   Ve skiareálu Telnice na Ústecku připadlo od pondělí 20 centimetrů prachového sněhu, v provozu jsou všechny vleky. Telnický areál bude navíc hostit extrémní zimní závod tříčlenných štafet, které se utkají ve sjezdovém a běžeckém lyžování a snowkitu, tedy jízdě na lyžích za drakem.   "Provoz na sjezdovkách to ale téměř neomezí," ujistil Jindřich Holinger z telnického skiareálu. Jen v sobotu do 11:00 bude uzavřená černá sjezdovka zvaná slalomák. "Závod bude ale velice atraktivní i pro diváky," dodal provozovatel areálu. Večer uzavře zábava pod sjezdovkou se živou hudbou.   Na Bouřňáku na Teplicku leží od 60 do 80 centimetrů sněhu a všechny vleky jsou v provozu. Provozovatelé areálu slibují po celý víkend možnost testování lyží různých výrobců. Ve skiareálu Klíny u Litvínova leží 60 centimetrů sněhu, na hřebenech 80 až 90 centimetrů. Z Litvínova vyjíždí v sobotu i v neděli skibus zdarma. Provozovatelé střediska slibují dobře sjízdnou silnici k areálu a prohrnutá parkoviště.   Upravené jsou před víkendem i běžecké tratě. V Novém Městě na Teplicku jsou upravené okruhy na běžeckém stadionu, trasa z Vitišky na nádraží Moldava a magistrála z vrchu Tří pánů na Nové Město. Ve středu upravili provozovatelé skiareálu Klíny i běžecké okruhy na Mračném vrchu a trasu Klíny-Mníšek-Seiffen. Další úpravu plánují na v páteční večer.   V sobotu má být podle předpovědí Českého hydrometeorologického ústavu skoro jasno až polojasno, oblačnost se bude rozpouštět během dne. Před den teploty klesnou na minus dva až minus šest stupňů Celsia. V neděli čekají meteorologové polojasno až oblačno. Ojediněle může slabě sněžit, teploty přes den minus dva až minus šest stupňů.   jtb snm  