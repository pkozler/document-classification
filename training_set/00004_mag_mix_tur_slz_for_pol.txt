 V den Williamovy svatby budou smět hospody nalévat déle  --------------------    Ke zpravodajství: FOTO ve Fotobance  ID foto: F201011250170001, F201011180233801, F201006030301701   --------------------    Londýn 12. ledna (ČTK) - Britská vláda dnes sdělila, že hospody v zemi budou smět nalévat hostům alkohol u příležitosti svatby prince Williama s Kate Middletonovou 29. dubna až do 1:00 v noci. Většina podobných zařízení v Británii nesmí podle agentury AP prodávat alkohol po 23:00.   James Brokenshire, který je na britském ministerstvu vnitra zodpovědný za prevenci zločinnosti, bez upřesnění poznamenal, že vláda plány pro den svatby projedná s představiteli zábavního průmyslu v zemi. "Je to příležitost pro národní oslavy," řekl Brokenshire ke svatebnímu dni, který byl již dříve vyhlášen za den volna.   Svatba se uskuteční ve Westminsterském opatství v centru Londýna a obřad povede duchovní šéf anglikánské církve arcibiskup z Canterbury Rowan Williams. Kočár s novomanželi poté pojede "procesní trasou" kolem parlamentu, ministerskou čtvrtí Whitehall a třídami ke královskému Buckinghamskému paláci, kde ho přivítá královna Alžběta II.   Kate a William, nyní oba osmadvacetiletí, se seznámili v roce 2001 v lavicích prestižní Saintandrewské univerzity ve Skotsku, kde studovali dějiny umění. Chodit spolu podle místních médií začali v roce 2003. William je druhý v následnictví trůnu, prvním je jeho otec princ Charles.   pek jnd  