 USA chtějí podporovat demokratické změny v arabském světě  --------------------    Ke zpravodajství: FOTO/aktuality   Zcela jsme aktualizovali celý text.   --------------------    Washington 19. května (zpravodaj ČTK) - Americký prezident Barack Obama dnes podpořil změny v arabském světě. Spojené státy tam podle něj budou podporovat reformy a přechod k demokracii. Šéf Bílého domu zároveň ostře odmítl násilné potlačování protivládních protestů v některých tamních zemích, jako je Sýrie či Libye. Vůbec poprvé v této souvislosti kritizoval Bahrajn, jenž je spojencem Washingtonu.   Obama dnes přirovnal revoluce v arabském světě k někdejšímu americkému boji za nezávislost a k hnutí za lidská práva. Araby podle něj pohání stejná touha po svobodě. "Podporujeme politické a ekonomické reformy na Blízkém východě a v severní Africe, které mohou uspokojit oprávněné touhy obyčejných lidí v regionu," řekl americký prezident.   Spojené státy podle něj s touto podporou začnou v Egyptě a Tunisku, které již první kroky na cestě k demokracii učinily. Egyptu například Spojené státy odpustí dluh ve výši jedné miliardy dolarů, další miliardu mu půjčí anebo se za ni zaručí. V obou zemích také USA chtějí podporovat rozvoj soukromého podnikání a občanskou společnost. Inspirovaly se přitom přechodem střední a východní Evropy k demokracii po pádu komunismu.   Americká vláda již před projevem signalizovala, že chce regionu nabídnout rozsáhlou ekonomickou pomoc, aby jej stabilizovala. Bílý dům si dobře uvědomuje, že za protesty, které v posledních měsících otřásly po desetiletí trvajícím stavem v regionu, stojí nesnadná ekonomická situace obyčejných lidí. Masivní ekonomická pomoc tamním zemím by měla odvrátit či alespoň zmírnit riziko, že se oblast propadne do nebezpečného chaosu.    Obama dále vyjádřil naději, že region má šanci na lepší budoucnost. Několik týdnů po usmrcení předáka teroristické sítě Al-Káida Usámy bin Ládina, kterou prezident v projevu připomněl, chce také po deseti letech napětí mezi USA a muslimským světem obrátit stránku historie směrem k lepším vzájemným vztahům. Navázal tak na svůj dva roky starý projev v Káhiře, v němž muslimům symbolicky podal ruku.     Zároveň dnes ale varoval tamní režimy před tím, aby takzvané arabské jaro násilně potlačovaly. Bahrajnská vláda tak podle amerického prezidenta musí přestat s krutými zásahy proti demonstrantům a zahájit dialog s opozicí. V případě Sýrie byl nicméně Obama mnohem konkrétnější. Tamní prezident Bašár Asad podle něj stojí před jasnou volbou - může vést přechod své země k demokracii, anebo odejít.   Kvůli krvavým zásahům vůči protivládním povstalcům šéf Bílého domu před několika měsíci vyzval k odchodu i libyjského vůdce Muammara Kaddáfího, jehož režim nyní čelí útokům sil Severoatlantické aliance zaměřeným na ochranu civilistů. Dnes Obama řekl, že čas pracuje proti Kaddáfímu. Jeho režim podle něj neovládá zemi a opozice je stále silnější.   fcz šeb  