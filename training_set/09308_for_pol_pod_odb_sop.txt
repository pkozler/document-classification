 Odboráři budou jednat o postupu proti vládním reformám  Praha 24. května (ČTK) - Odboráři se budou ve středu na sněmu radit o dalším postupu v otázce vládních reforem. Mimo jiné projednají seznam svých priorit, který hodlají předložit vládě. Vyhlášení stávky nebo blokád, o kterých se poslední dobou intenzivně mluví, se však zřejmě nedá očekávat.   Minulý týden se sociální partneři na schůzce tripartity shodli na tom, že vláda má dva týdny na to, aby změnila rétoriku a začala skutečně vyjednávat, řekl ČTK předseda Odborového svazu dopravy Luboš Pomajbík. "Je namístě jí ten čas nechat," dodal. Jeho svaz přitom patří v rámci Českomoravské konfederace odborových svazů (ČMKOS) mezi ty radikálnější.   Podle předsedy ČMKOS Jaroslava Zavadila bude na sněmu hlavním bodem programu projednání priorit, které odbory předloží vládě. Ta totiž přislíbila, že s odboráři jejich připomínky podrobně projedná. "Podle toho, jak se vláda zachová, se budeme chovat i my," řekl ČTK předseda ČMKOS Jaroslav Zavadil.   Vztahy mezi vládou a odbory jsou dlouhodobě napjaté. Odboráři kritizují téměř veškeré reformy z dílny kabinetu Petra Nečase. Například na zdravotní reformě jim vadí nedostatečná definice toho, co je standard a nadstandard. Hrozí podle nich, že lidem se bez dostatečných financí bude dostávat jenom té nejlevnější péče. U penzijní reformy pak odboráři kritizují záměr vlády vyvést část peněz ze státního důchodového systému na individuální účty u penzijních společností.   Aby vládě dokázaly, že jsou připraveny jít do střetu, odbory uspořádaly v sobotu v Praze demonstraci. Zúčastnilo se jí více než 40.000 lidí. A demonstrací to nemusí skončit. Druhá největší odborová centrála v zemi, Asociace samostatných odborů, otevřeně mluví o tom, že chystá kvůli reformám blokády. Pozadu nezůstává ani ČMKOS. "Akce připravujeme. Nezahálíme. Jejich spuštění by bylo otázkou hodin," řekl ČTK Zavadil.   pcl rot   