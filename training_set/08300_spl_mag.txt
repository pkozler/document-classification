 Ceny pro nejlepší raketové modeláře získali Čech, Slovák a Polák  Český Těšín (Karvinsko) - 16. května (ČTK) - Ceny pro nejlepší raketové modeláře ze závodu světového poháru, který se o víkendu konal na Karvinsku, putují do Polska a na Slovensko, jedna zůstává v Česku. ČTK to dnes řekl za pořadatele Petr Roszak z českotěšínského Rocket Club Silesia Olza.   "V kategorii raketoplány vyhrál Jaromír Chalupa z Model klubu Šenov. Jsme rádi, že tato cena zůstala ve Slezsku," uvedl pořadatel. Dodal, že další dvě nejvyšší ocenění si odvezli závodníci ze Slovenska a Polska. "Kategorii S6A, což jsou rakety s brzdícím pásem, byl nejlepší Lešek Malmiga z polské Zelené hory. Slovák Vasil Pavljuk pak zvítězil mezi takzvanými vírníky, což jsou rakety, které při sestupu brzdí vysunutá vrtule," vysvětlil Roszak.   Ve všech třech kategoriích závodníci museli zvládnout tři starty. U všech se započítávala délka letu. "Jednotlivé výsledky se pak sečetly a zvítězil ten, komu raketa vydržela ve vzduchu nejdéle," uvedl s tím, že Pavljukův vírník celkem nalétal víc než 470 vteřin.   Závod Světového poháru v raketovém modelářství se konal na Karvinsku o víkendu. V sobotu se jedna část závodů uskutečnila v Třinci - Vendryni. V neděli se závodníci přesunuli do Českého Těšína, kde měly létat rakety v hlavních kategoriích. Především pak zmenšené, ale jinak věrné kopie skutečných raket. Což je podle Roszaka královská disciplína.   Tato část závodů ale nakonec byla pro špatné počasí zrušena. I tak ale Karvinsko podle Roszaka hostilo nejlepší raketové modeláře ze střední Evropy. "Přijelo osm desítek závodníků z pěti států - Česka, Slovenska, Polska, Slovinska a Německa," řekl s tím, že mezi nimi bylo hned několik mistrů světa v této modelářské disciplíně.   David Moravec kš  