 Boty letošního léta budou hýřit barvami  --------------------    Ke zpravodajství: ilustrační FOTO ve Fotobance  ID foto: F201101250196101, F201101190244701, F201010030144501   --------------------    Berlín 26. ledna (ČTK) - Až křiklavě pestré barvy spojené s nenuceností budou letos v létě měřítkem pro moderní obuv. Boty odpovídající nejnovějším trendům však budou letos opět o něco dražší než minulou sezonu, upozornila agentura DPA.   Návrháři obuvi sázejí na ležérnost, k níž letos patří neobvykle výrazné barvy. Celá paleta červené a kanárkově žlutá budou v horkých letních dnech rozhodně in. Pozadu nezůstane ani všeobecně oblíbená modrá. "Modrá se výrazně prosadí," potvrdila módní poradkyně německého obuvního institutu Claudia Schulzová při prezentaci módní obuvi na letní sezonu.   Nové modely však mají jeden háček: budou dražší než v minulých sezonách. Důvodem jsou podle expertů z branže rostoucí ceny surovin i vyšší náklady na práci. Kurz budou udávat body z pravé kůže a bavlny.   Pod heslem "všechno nucené musí ustoupit" bude v létě štíhlé nohy dam zvýrazňovat sandálová obuv. Dírkované a mřížkové vzorky spolu s řemínky budou vhodně doplňovat zkrácené nabírané kalhoty, které jsou rovněž předepsány módně uvědomělým ženám štíhlých siluet.   Návrat slaví balerínky, ale také espadrily, boty s klínovým podpatkem z přírodních materiálů jako juta nebo konopí. Prosadit se mají i clogs, boty s dřevěnou podrážkou.   Muži, kteří chtějí jít s dobou, mají v létě sáhnout po tyrkysových mokasínech s bílými podrážkami. Klasické šněrovací polobotky však zdaleka nebudou ze světa módní obuvi vytlačeny.   zdp kš  