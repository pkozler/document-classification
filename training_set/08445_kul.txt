 Britskou cenu Costa za román dostala Maggie O'Farrellová  Londýn 5. ledna (zpravodaj ČTK) - Prestižní britskou literární cenu Costa pro nejlepší román loňského roku získala v úterý britská autorka Maggie O'Farrellová. Porota udělila rovněž další čtyři ceny pro nejlepší knihu poezie, životopis, pro dětskou knihu a pro románový debut.   Pátý román osmatřicetileté O'Farrellové The Hand That First Held Mine (Ruka, která prvně držela mojí) líčí příběhy dvou žen, jak se vyrovnávají s mateřstvím a se vztahem ke svým dětem.   Jason Wallace byl oceněn za knihu pro děti Out of Shadows (Ze stínů), která vychází z jeho zkušeností ze školy v Zimbabwe, kam se přestěhoval počátkem 80. let jako dítě s rodiči. Příběh se odehrává za prvních let vlády Roberta Mugabeho.   Nejlepší první román napsala podle porotců Kishwar Desaiová. V knize Witness the Night (Svědek noci) se zaměřuje na zabíjení novorozených holčiček v Indii. Pro mnoho indických rodin je dcera nevýhodná, protože za ni musejí platit věno.   Jo Shapcottová dostala cenu za svou první sbírku poezie po více než deseti letech Of Mutability (O nestálosti), která vychází z jejího boje s rakovinou. Keramik Edmund de Waal byl oceněn za memoáry The Hare with Amber Eyes (Zajíc s jantarovýma očima).   Všichni ocenění dostanou po 5000 librách (146.000 korun). Z nich také bude 25. ledna vybrán autor knihy roku, který dostane 25.000 liber (730.000 korun).   Literární ocenění Costa se začalo udělovat v roce 1971 jako Whitbreadova cena. Od roku 2006 převzal sponzorství kavárenský řetězec Costa. O cenu se mohou ucházet autoři, kteří žijí v Británii a v Irsku. Letos porotci vybírali z 540 titulů.   ml ank  