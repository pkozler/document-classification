 Zlínský kraj opraví silnici v areálu bývalého Svitu  --------------------    Ke zpravodajství: AUDIO   --------------------    Zlín 25. ledna (ČTK) - Zlínský kraj hodlá opravit silnici v areálu bývalého Svitu v centru krajského města. Vyčlenil na to 20 milionů korun, investici ještě musejí schválit zastupitelé. Do května by měla být dokončena projektová příprava, samotná stavba by měla být hotova do konce letošního roku. Novinářům to dnes řekl hejtman Stanislav Mišák (ČSSD).   "Chceme vyřešit dopravní situaci od příjezdu kolem bývalého autobusového nádraží až po 21. budovu kolem domu kultury, aby se spravila komunikace a přepravní proudy tam byly jasné a srozumitelné včetně chodníků tak, aby pohyb vozidel a občanů byl bezpečný," uvedl Mišák s tím, že stávající silnice naprosto nestačí požadavkům automobilové i pěší dopravy v této části města.   Kvůli husté dopravě budou práce na opravě komunikace složité. "Nebude to jednoduché zorganizovat. Práce budou muset jít po etapách tak, aby se tady dalo pohybovat. Máme tady už krajskou policii, krajský finanční úřad, sídlo zde má Zlínský kraj a spousta firem. Chodí zde řada lidí a navíc tady zajíždějí i autobusy" doplnil Mišák.   Většina pozemků pod stávající silnicí je ve vlastnictví Zlínského kraje. S dalšími majiteli bude kraj jednat o způsobu provádění úprav včetně jejich spolufinancování. Komunikace bude podle návrhu široká 6,5 metru. Jednotlivé plochy vozovky, parkovacích stání a chodníků budou řešeny různými druhy povrchů, jejichž vhodnost posoudí také památkáři.   Úprava komunikace navazuje na další dopravní stavbu ve svitovském areálu, na křižovatku ulice Antonínovy a třídy Tomáše Bati. Stavba je společnou investicí magistrátu, kraje a Ředitelství silnic a dálnic ČR. Po dokončení vznikne nový vjezd do východní části areálu a odlehčí dopravě v centru města. Stavební náklady činí 60 milionů korun.   jav sap  