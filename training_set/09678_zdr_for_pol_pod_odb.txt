 Lékařské odbory hrozí dalšími odchody, Heger uklidňuje veřejnost  --------------------    Ke zpravodajství: FOTO/aktuality; AUDIO   --------------------    Praha 7. ledna (ČTK) - Zatímco lékařské odbory dnes oznámily druhou vlnu plánovaných výpovědí v nemocnicích, ministr zdravotnictví Leoš Heger (TOP 09) pokračoval v uklidňování veřejnosti. Sešel se dnes se šéfy státem spravovaných nemocnic, kteří potvrdili, že fakultní nemocnice obstarají péči i po 1. březnu, kdy hrozí kvůli nesplněným platovým požadavkům v zaměstnání skončit 3,5 tisíce lékařů. Základní zdravotní péče podle Hegera ohrožena není.   Ministr má oporu v prezidentovi Václavu Klausovi, kterého dnes navštívil. Stejně jako v novoročním projevu označil prezident chování lékařů, kteří hrozí výpovědí, za velmi nezodpovědné. Současně Klaus pochválil Hegerovy reformní plány, které mají mimo jiné umožnit pacientům připlácet si v budoucnu na nadstandardní péči.   Lékaři protestující kvůli platům tvrdí, že situace přerostla Hegerovy možnosti, o zprostředkování řešení požádali předsedu Senátu a bývalého odborového předáka Milana Štěcha(ČSSD). Ten nabídl prostor pro diskusi. Na 18.ledna chystá v Senátu setkání zdravotníků s politiky, Heger i premiér Petr Nečas účast už potvrdili, přijde i část hejtmanů. S šéfy krajů, pod které spadá řada nemocnic, se Heger setká už příští pátek.   Akce Lékařského odborového klubu - Svazu českých lékařů (LOK-SČL) "Děkujeme, odcházíme" trvá už devět měsíců. V dnes spuštěné druhé náborové vlně chtějí nespokojenci oslovit i v odborech neorganizované lékaře. K 3800 nemocničních lékařů, kteří výpovědi už podali, by se podle organizátorů protestu mohly přidat stovky dalších. Podle předsedy LOK-SČL Martina Engela se zatím protestující lékaři od Hegera nedočkali konstruktivního návrhu řešení. Místo toho prý představuje různé krizové plány, jejichž cílem je podle Engela zajistit péči bez lékařů.   Odbory chtějí pro lékaře 1,5 až trojnásobek průměrného platu v zemi. Teď mají lékaři v nemocnicích v průměru kolem 50.000 korun i se službami a přesčasy, chtějí zhruba 70.000 korun základního platu. Ministr platové požadavky protestujících lékařů aktuálně splnit nemůže, lékaři podle něj nicméně dostanou jako první, co se podaří ve zdravotnictví ušetřit. Platy nemocničních lékařů budou prioritou vlády v příštím roce, slibuje. V případě odchodu všech, kteří výpovědí hrozí, spadne počet lékařů na stav před deseti lety, což je podle Hegera únosné. Pomoc mu v případě nouze slíbili ambulantní specialisté a praktici.   Engel dnes odmítl informace ředitelů nemocnic, že lékaři houfně stahují podané výpovědi. "Není to pravda, jsou ojedinělé případy, to ale nic nemění na faktu, že zůstáváme jednotní," zdůraznil. Na pomoc kolegům, kteří by se po odchodu z nemocnice dostali do existenčních potíží, založí LOK-SČL konto nebo sbírku.   S růstem počtu výpovědí a s tím, jak se blíží 1. březen, kdy vyprší lékařům výpovědní lhůta a přestanou chodit do práce, ale přestávají občané nemocniční lékaře podporovat. Aktuálně je podle internetového průzkumu SANEP podporuje jen třetina obyvatel, ačkoli na počátku jejich protestu před devíti měsíci to bylo 74 procent.   Ojedinělá forma protestu přitáhla k českým nemocnicím i pozornost zahraničních médií. Rozsáhlou reportáž o platových požadavcích a oceňování práce českých lékařů dnes uvedl server britské stanice BBC. Čeští lékaři a vláda podle BBC hrají hru, ve které jde o hodně a jejíž výsledek je nejistý. Pokud lékaři blufují a vláda neustoupí, české zdravotnictví - Leoš Heger - přežijí. Pokud ne, mnoho pacientů čeká 1. března ošklivý šok, uzavřela britská stanice.   rem mal  