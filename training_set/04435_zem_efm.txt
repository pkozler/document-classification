 LČR: Hodnota tendru na lesní práce po roce 2012 činí 7,6 mld. Kč  --------------------    Ke zpravodajství: AUDIO; FOTO/aktuality   Doplnili jsme další informace ve 3. a posledních dvou odstavcích a vyjádření ministerstva zemědělství a Hnutí Duha v 7. až 9. odstavci.   --------------------    Praha 2. května (ČTK) - Zakázky na práce ve státních lesích po roce 2012 mají předpokládanou hodnotu přibližně 7,6 miliardy korun. Firmy se během pěti let o zakázky utkají celkem na 117 územních jednotkách. Na tiskové konferenci to dnes uvedli zástupci státního podniku Lesy České republiky. Tendr kritizují například ekologické Hnutí Duha a některé dřevozpracovatelské organizace.   Vítězové tendrů budou zajišťovat pěstební práce, dřevo budou těžit a dále jej sami i prodávat. Soutěž je postavena na takzvaném senátním systému; při něm je založen pětiletý cyklus a v každém roce se bude soutěžit na jedné pětině jednotek. Zájemci o zakázky se o ně utkají ve dvou kolech. První kolo omezí počet účastníků druhého kola na maximálně deset. Vítězem se stane ten, kdo ve druhém kole pro danou část zakázky nabídne pro LČR nejvýhodnější cenu.   Jak ČTK a Lidovým novinám následně řekl výrobně technický ředitel LČR Vladimír Krchov, uvedená více než sedmimiliardová částka představuje pouze hodnotu služeb. Tedy toho, co státní podnik lesnickým firmám zaplatí za to, že budou v jím spravovaných lesích kácet stromy a provozovat pěstební činnost. Částka, kterou následně inkasují od svých odběratelů za prodej dřeva, bude rámcově o několik miliard korun vyšší. Při zvoleném systému LČR vybírají vítěze podle rozdílu mezi výnosem z prodeje dříví a vynaloženými náklady na lesnické práce.   Vítězné firmy budou pětinu vytěženého dřeva muset dál nabídnout prostřednictvím burzy či aukcí, aby se dřevo dostalo i na menší zpracovatele. Desetina území má být vyhrazena pro malé těžaře. Podle generálního ředitele LČR Svatopluka Sýkory by vítězové tendrů měli být známí v polovině letošního září.   Podmínky tendrů LČR konzultovaly s antimonopolním úřadem i protikorupční organizací Transparency International. Ta k tendru uvedla, že není diskriminační a ani výrazně neomezí hospodářskou soutěž.   "Tendry na lesnické práce přinášejí jasná a férová pravidla pro všechny subjekty na trhu a celému lesnicko-dřevařskému sektoru stabilitu, dlouhodobou perspektivu a možnost efektivního plánování investic," uvedl dnes Sýkora.   Podobně se vyjádřil také Sýkorův nadřízený, ministr zemědělství Ivan Fuksa (ODS). "Dnes vyhlášené tendry jsou dalším úspěchem přístupu založeného na poctivé soutěži lesnických firem a významným krokem k dobré správě cenného veřejného majetku," poznamenal.   Tendry dnes naopak opět kritizoval Jaromír Bláha z Hnutí Duha. "Pravidla, podle kterých tisíce hektarů lesa dostane na několik let na starost vždy jedna velká firma, motivují k poškozování našich lesů. Těžařské firmy budou ve snaze o rychlý zisk používat holosečné kácení a podobné praktiky," řekl. Před propojením kácení stromů, prodeje dřeva a péče o les podle něj v minulosti varoval již Nejvyšší kontrolní úřad. "Jde o zdraví lesů, kam každý víkend chodí statisíce výletníků," dodal.   Ministerstvo však možné drancování lesů odmítá. O rozsahu a způsobu těžby nerozhodují podle něj těžaři, ale takzvané Lesní hospodářské plány zpracované LČR a schválené příslušnými orgány státní správy. MZe navíc prý připravuje zásadní zpřísnění kontrol nad hospodařením ve státních lesích.   Kritici tendru navrhovali, aby soutěž byla odložena na červen a zahájila se nová diskuse nad podmínkami tendru. Ministr zemědělství Fuksa výzvu k odložení soutěže odmítl. Kritici se bojí zejména vzniku regionálních monopolů lesnických firem, které by vedly k likvidaci menších regionálních podniků a živnostníků podnikajících v lesnictví.   Podmínky tendrů vycházejí z dlouhodobé hospodářské koncepce LČR, známé také jako Dřevěná kniha, kterou v závěru loňského roku vypracovalo ministerstvo zemědělství a počátkem února ji vzala na vědomí vláda.   LČR patří asi polovina lesů v zemi, tedy přes 1,3 milionu hektarů. Z nich do tendru půjde zhruba 90 procent plochy. Přibližně desetinu lesů státní podnik spravuje prostřednictvím svých pěti lesních závodů. Státní podnik v minulém týdnu odeslal oznámení o soutěži na portál veřejných zakázek, kde bylo oznámení dnes zveřejněno.     mjr jw vju dvd  