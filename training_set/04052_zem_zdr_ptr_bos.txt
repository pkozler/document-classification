 Slovensko zastavilo prodej vajec a drůbežího masa z Německa  --------------------    Ke zpravodajství: AUDIO   Doplnili jsme vyjádření českého ministerstva zemědělství v 1.,4. a 7. odstavci a další informace v posledním odstavci.   --------------------    Bratislava 7. ledna (ČTK) - Slovenské ministerstvo zemědělství dočasně pozastavilo prodej vajec a drůbežího masa německého původu. Úřady už zahájily kontroly, zda se do země nedovezly potraviny, v nichž by se nacházel rakovinotvorný dioxin. Tato nebezpečná látka v Německu kontaminovala až 3000 tun krmného tuku pro zvířata, kvůli jejímu výskytu ve vejcích a mase nechaly tamní úřady zavřít přes 4700 farem a drůbežáren. České dozorové orgány podle dnešního vyjádření ministerstva zemědělství zintenzivnily kontroly z Německa dovážených potravin, ale i výrobců krmiv.   "Ministerstvo zemědělství SR v reakci na zprávy o výskytu nebezpečné látky dioxin v potravinách nařídilo Státní veterinární a potravinové správě celoplošní kontrolu v obchodech a velkoobchodních skladech. Dokud nebudou známy výsledky laboratorních testů, prodej vajec a drůbežího masa německého původu je dočasně pozastaven," informovalo ČTK ministerstvo. Kontroloři by se podle úřadu měli zaměřit také na další potraviny dovážené z Německa.   Kontaminované výrobky se v obchodech zatím nenašly. "Kontrola už začala. Výrobky, které jsme v prodejnách našli, byly z jiných oblastí Německa než z těch, kde se dioxin objevil. Takže by měly být v pořádku," řekl pro dnešní Hospodárske noviny mluvčí veterinární správy Milan Matúš.   "Spotřebitelé se mohou spolehnout na důkladné kontroly českých dozorových orgánů, které se teď ještě zintenzivnily. Je to pro spotřebitele ovšem také impulz více se zajímat o kvalitu a původ potravin a upřednostňovat domácí výrobky," řekl dnes český ministr zemědělství Ivan Fuksa.   Prodej masných výrobků i vajec z Německa by v Česku mohla zakázat Státní zemědělská potravinářská inspekce, nicméně nemá informace o tom, že by se nevyhovující výrobky dostaly na český trh. Inspekce proto provádí intenzivní monitoring výrobků, uvedla mluvčí inspekce Petra Hoferková. "Z naší strany stále probíhá v rámci předběžné opatrnosti intenzivní monitoring vajec, drůbežího a vepřového masa původem z Německa v prodejní síti. Již bylo odebráno několik vzorků do laboratoří. Výsledky očekáváme do týdne," dodala Hoferková.   Z Německa dovezené potraviny kontroluje také Státní veterinární správa. První výsledky testů by podle jejího mluvčího Josefa Dubna mohly být známy dnes v podvečer. Ústřední kontrolní a zkušební ústav zemědělský pak kontroluje výrobny olejů, které jsou registrovány jako krmivářské provozy. Prezident Agrární komory Jan Veleba ve čtvrtek vyzval orgány státní správy, aby zakázaly až do vyšetření případu dovozy vepřového masa a vajec z Německa. Státní veterinární správa ČR ale tvrdí, že o uzavření hranic členského státu EU může rozhodnout pouze Evropská komise.   "Vzhledem k tomu, že vyhodnocení laboratorních zkoušek na dioxin trvá několik dní, vyzveme dovozce a zpracovatele k větší součinnosti s veterinární správou a k tomu, aby sami aktivně přicházeli s analýzami nezávadnosti produktů, které chtějí umístit na našem trhu," uvedl Fuksa.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   Podle německého ministerstva zemědělství se kontaminované krmivo do zahraničí nedostalo, potenciálně nebezpečná vejce ale byla z Německa vyvezena do Nizozemska a Británie. Oznámil to úřad evropského komisaře pro zdraví a ochranu spotřebitele, podle něhož je Nizozemci zpracovali do majonéz a pečiva. Britské úřady se nyní snaží podezřelá vejce zajistit a stáhnout z prodeje.   prl lab mjr jw mha  