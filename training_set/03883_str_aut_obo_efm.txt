 Automobilka BMW loni zvýšila prodej, s růstem počítá i letos  Mnichov 10. ledna (ČTK) - Německá automobilka BMW loni zvýšila prodej o 13,6 procenta na 1,46 milionu vozů. To představuje druhý nejlepší roční výsledek v historii podniku. Oznámila to dnes firma, která je největším výrobcem luxusních automobilů na světě. Dodala, že s růstem prodeje počítá rovněž v letošním roce.   "Rok 2010 byl pro nás velmi úspěšný," uvedl šéf prodeje BMW Ian Robertson. "V budoucnosti hodláme zůstat největším výrobcem luxusních automobilů na světě a očekáváme, že v roce 2011 prodej překoná 1,5 milionu vozů," dodal.   Údaje o prodeji automobilky BMW zahrnují značky BMW, Mini a Rolls-Royce. Prodej klíčové značky BMW se loni zvýšil 14,6 procenta na 1,22 milionu vozů. Prodej malých automobilů Mini stoupl o 8,1 procenta na rekordních 234.175 vozů a prodej superluxusních automobilů Rolls-Royce o 170,6 procenta na rekordních 2711 vozů.   Automobilka BMW loni zvýšila rovněž prodej motocyklů, a to o 12,3 procenta na 98.047 kusů. V samotném prosinci se však prodej meziročně propadl o téměř 30 procent na 3764 motocyklů.   pmh vju  