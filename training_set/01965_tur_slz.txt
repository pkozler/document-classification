 Jižní Čechy zastavily úbytek turistů, který region dříve provázel  Brno 15. ledna (ČTK) - Jižní Čechy zastavily úbytek turistů, který region provázel v uplynulých letech. V létě na jihu Čech stoupl počet zahraničních návštěvníků o necelá tři procenta. V prvním pololetí roku 2010 přijelo celkem 2,8 milionu turistů, což je meziročně o 3,7 procenta více. Na veletrhu cestovního ruchu Regiontour to ČTK řekla Petra Jánská z expozice Jihočeského kraje.   Kraj je podle aktuálních dat Českého statistického úřadu (ČSÚ) nejvyhledávanější destinací pro domácí turisty. Láká především na pamětihodnosti, jako jsou hrady a zámky. Mezi největší taháky patří zámek Hluboká nebo Český Krumlov. Zajímavý je region i pro zahraniční turisty. Jižní Čechy byly ve třetím čtvrtletí loňského roku hned po Praze na druhém místě v návštěvnosti zahraničních turistů. "Kraj je vysoce nad tuzemským průměrem v bilanci přílivu asijských turistů," uvedla Jánská.   Památky bude region propagovat i v letošním roce. Na veletrhu cestovního ruchu Regiontour představil expozici Rožmberský rok 2011. Iniciátorem projektu je Národní památkový ústav. Téma vychází z letošního výročí 400 let od úmrtí posledního Rožmberka Petra Voka. Kraj projekt podpořil částkou tři miliony korun. "Chceme připomenout sílu, slávu a odkaz rodu a ukázat návštěvníkům, že kromě klasické nabídky jižní Čech je tu mnoho méně známých památek," uvedla Jánská.   Kraj vydal průvodce, který popisuje celkem 24 míst, spjatých s rodem Rožmberků. Mezi ty méně známé patří například Vítkův Hrádek, zříceniny hradu Pořešín nebo některé pozdně gotické kostely kraje. Průvodce doplňuje turistický pas. Do něj návštěvníci sbírají razítka. Kraj pak vybrané turisty odmění například ubytováním v Českém Krumlově.   Rožmberský rok doplní i výstavy v Praze. Jedna z nich je celoroční v Rožmberském paláci na Pražském hradě. Mapuje život, smýšlení celého rodu a prezentuje i jižní Čechy. Druhá výstava začne v květnu ve Valdštejnské jízdárně. Chystá ji Národní památkový ústav.   Nejnavštěvovanějším místem kraje je v současnosti Třeboň. Lidé sem jezdí za lázeňstvím. "Město je specifické a patří k nejnavštěvovanějším v republice. Táhne i gastronomie a cykloturistika. Jsou tu méně náročné terény," uvedla Jánská.   Jižní Čechy jsou také atraktivní pro vodáky. Kromě Vltavy jezdí na Lužnici, Otava a Nežárku. V posledních letech se výrazně zlepšila kvalita kempů a servis služeb. "Obecně jde kvalita služeb všeobecně nahoru. Zlepšuje se i jazyková vybavenost personálu a doplňková nabídka," dodala Jánská.   vrn mal  