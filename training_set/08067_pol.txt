 Policie se znovu střetla s demonstranty v Tunisu, stávka ve Sfaxu  --------------------    Ke zpravodajství: FOTO/aktuality   Rozšířili jsme o zprávy o vydání mezinárodního zatykače na uprchlého tuniského prezidenta a o další podrobnosti v 1., 4. a následujících odstavcích.   --------------------    Tunis 26. ledna (ČTK) - V Tunisku pokračují střety mezi policií a demonstranty, kteří po útěku prezidenta Zína Abidína bina Alího ze země protestují proti staronovým ministrům přechodné vlády. Pořádková policie dnes v hlavním městě zasáhla slzným plynem proti demonstrantům poblíž úřadu premiéra. V druhém největším tuniském městě začala generální stávka. Tuniský ministr spravedlnosti mezitím podle agentury AFP oznámil, že země na uprchlého prezidenta vydala mezinárodní zatykač.   Protesty proti prozatímní vládě, která by zemi měla dovést k demokratickým volbám, se konají prakticky každý den od minulého týdne, kdy byl přechodný kabinet sestaven. Vláda slíbila, že dnes oznámí jeho nové složení. Podle zdrojů agentury Reuters však v něm zřejmě zůstane premiér a další politici z dob autoritativního režimu, proti kterým jsou protesty hlavně namířeny.   V Tunisu dnes pořádkové jednotky použily slzný plyn proti skupině demonstrantů, kteří holýma rukama strhli první řadu zátarasů z ostnatého drátu u úřadu předsedy vlády a házeli na policii kameny. Generální stávka mezitím začala ve Sfaxu a jeho okolí. Podle člena místní pobočky Všeobecného tuniského svazu práce (UGTT) do ní vstoupily tisíce pracovníků. Účastníci stávky požadují demisi vlády ovládané ministry z bin Alího obávaného režimu.   Tuniský ministr spravedlnosti dnes podle AFP oznámil, že byl vydán mezinárodní zatykač na bin Alího a jeho manželku. Podle Reuters Tunis chce oba i jejich rodinné příslušníky soudit kvůli podezření z krádeže majetku a z transakcí v zahraniční měně. O pomoc při jejich stíhání prý Tunisko požádalo Interpol, ten to ale podle agentury DPA zatím nepotvrdil.   Bin Alí uprostřed rostoucích nepokojů především kvůli vysoké nezaměstnanosti, korupci a cenzuře uprchl 14. ledna do Saúdské Arábie. Z Tuniska odcestovala také jeho žen Lajla, podle AFP však není známo kdy ani kam.   Ve vazbě je prý sedm členů bin Alího rodiny. Za hranice však uprchl Lajlin synovec Imád, o němž se původně tvrdilo, že byl zadržen policií. Kvůli údajné konspiraci proti státní bezpečnosti a takzvanému navádění lidí k ozbrojeným potyčkám mezi sebou bude podle ministra souzeno také šest zadržených členů bin Alího prezidentské stráže.   Přechodná vláda oznámila propuštění všech politických vězňů a slíbila, že zruší protiteroristický zákon a legalizuje veškeré organizace, které o to požádají. Ministr spravedlnosti dnes vybídl asi 9500 vězňů, kteří během nepokojů utekli z káznic a zůstávají na svobodě, aby se přihlásili úřadům.   V úterý nové vládě poprvé vyjádřily podporu stovky lidí. Dočasný kabinet podpořily i Spojené státy. Takzvaná "jasmínová revoluce" se mezitím stala inspirací podobným protestům v okolních zemích, včetně Egypta. Zde si úterní střety demonstrantů s policií podle zdravotníků vyžádaly čtyři mrtvé.     kne mik  