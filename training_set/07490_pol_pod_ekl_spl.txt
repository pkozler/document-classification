 Úpravy levého břehu Ohře v Chebu mají stát 180 milionů Kč  Cheb 31. ledna (ČTK) - Celkem 180 milionů korun včetně DPH mají stát úpravy levého břehu Ohře naproti areálu Krajinky pod chebským hradem. Město chce ještě na jaře podat žádost o dotaci na úpravy areálu, který se má stát sportovně rekreačním centrem. Novinářům to dnes řekl místostarosta Chebu Tomáš Linda.   "Žádost chceme připravit do konce března. Do té doby chceme také dokončit jednání s atletickým klubem o majetkovém vypořádání," uvedl Linda.   Právě areál atletického stadionu bude tvořit základ úprav levého břehu Ohře. V současné době zdevastovaný stadion se má podle projektu proměnit na víceúčelové hřiště. Technickými parametry bude ale splňovat požadavky na to, aby se v budoucnu stadion mohl stát opět atletickým. Podmínky dotace, zaměřené na podporu cestovního ruchu, ale vyžadují víceúčelovost.   Kromě stadionu má na levém břehu Ohře vzniknout i nové lanové centrum, pikniková louka nebo krosová dráha pro kola. Demolice pak stihne bývalý internát v Koželužské ulici. Naopak vila bývalého klubu Union by se měla přestavět pro potřeby chebské charity, která by sem měla přestěhovat zařízení pro lidi bez domova Betlém. Přestavba ale bude hrazena, v případě získání dotace, z jiných zdrojů.   Pravý břeh upravil Cheb před konání přeshraniční Krajinné výstavy v roce 2006. Ze zanedbané části města zde vznikl odpočinkový areál s parkovými úpravami a hřišti nebo amfiteátrem. Podobně by to mělo být s levým břehem, i když ten bude zaměřen spíše na aktivní trávení volného času.   Pavel Peňás mkv  