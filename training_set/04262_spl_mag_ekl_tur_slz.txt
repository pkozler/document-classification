 Jihokorejskou delikatesou jsou živé chobotnice  --------------------    Ke zpravodajství: ilustrační FOTO ve Fotobance  ID foto:  F201104240192801    --------------------    Soul 6. června (ČTK) - Pro každého, kdo touží odvézt si z Jižní Koreje nezapomenutelný gastronomický zážitek a zároveň má dost silný žaludek, nabízejí místní restaurace jednu specialitu - živé chobotnice, které se zakusují jako delikatesa obvykle při popíjení rýžového vína. A jak napsal zpravodajský server CNN, pro nováčka i zkušeného gurmána může být žvýkání sousta, jehož chapadla se svíjejí a šmátrají jedlíkovi po tváři, přitažlivým i groteskním zážitkem.   Co se chuti týče, je samotná chobotnice překvapivě jemná a namočená ve směsi sezamového oleje a soli se chuťově výborně doplňuje s alkoholem. Proto jsou živé chobotnice, neboli san-nakdži už dlouho oblíbeným doplňkem při pijáckých sedánkách Korejců. Ovšem v posledních letech tento pokrm nabírá na oblibě i mezi cizinci.   K jejímu legendárnímu statusu přispěl do značné míry šokující korejský film Old Boy z roku 2003, kde si herec Čche Min-sik  nacpe do úst  celou chobotnici a žvýká, zatímco plánuje pomstu.   Jednou z nejoblíbenějších soulských restaurací, kde nabízejí živé chobotnice, je Gasiri, která má osm oficiálních poboček, ale už inspirovala hodně napodobovatelů. "San-nakidži je skvělým zdrojem železa," řekl CNN majitel Gasiri So Un-i.   "Má antioxidační účinek na játra. Navíc je to skvělý doplněk k alkoholu, protože to není mastné a má to svěží, unikátní chuť," dodal s tím, že pro choulostivější zákazníky doporučuje kombinovat chobotnice se syrovým česnekem. "Chapadla nemají česnek ráda, a tak je odradí od snahy přilepit se, zatímco kloužou hrdlem," vysvětlil So.   dk dr  