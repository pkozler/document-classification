 Výrobce šicích strojů Minerva Boskovice se vymanil ze ztráty  Brno 4. května (ČTK) - Výrobce šicích strojů Minerva Boskovice se vymanil ze ztráty. Loni vydělal po zdanění 12 milionů korun. Vyplývá to z informací, které firma zveřejnila v pozvánce na valnou hromadu. V roce 2009 Minerva prodělala téměř 125 milionů korun.   Auditované výnosy Minervy loni dosáhly 765 milionů korun, meziročně se zvýšily více než dvojnásobně. Firma začátkem letošního roku uvedla, že se pro ni loňský rok vyvíjel z pohledu zakázek daleko lépe, než původně plánovala. "Po celý rok byla společnost v mírném zisku, ovšem abychom toho dosáhli, musela se naše produktivita zvýšit o zhruba 15 procent," uvedl letos v únoru předseda představenstva společnosti František Hrda.   Minerva koncem loňského roku zaměstnávala 636 lidí. Získala dvě významné zakázky. První z nich do Číny v hodnotě kolem 30 milionů korun a druhou do států EU v objemu 12 milionů.   V uplynulých letech na Minervu dolehla hospodářská krize. Firma přežila díky tvrdým úsporným opatřením a za finanční podpory koncernu Dürkopp Adler AG. Ekonomickou situaci se podařilo stabilizovat až na počátku roku 2010 navýšením základního kapitálu o 100 milionů korun.   Podnik Minerva vznikl v roce 1871 ve Vídni. Později se přesunul do Opavy a od roku 1938 působí v Boskovicích. Většinový, téměř 90procentní podíl ve společnosti drží německý Dürkopp Adler Aktiengesellschaft.   vrn mol  