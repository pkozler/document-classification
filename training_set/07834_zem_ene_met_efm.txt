 Na severu Čech zbývá SVS po povodních odstranit třetinu škod  --------------------    Ke zpravodajství: AUDIO   Doplnili jsme reakci starosty Hrádku nad Nisou ve 4. odstavci a další informace z SVS v 5. a 6. odstavci   --------------------    Liberec 17. ledna (ČTK) - Na vodárenské infrastruktuře spravované Severočeskou vodárenskou společností (SVS) na severu Čech zbývá odstranit třetinu škod po loňských povodních. Bleskové záplavy tam způsobily loni v srpnu škody za více než deset miliard, jen na vodárenské infrastruktuře dosáhly 233 milionů korun. Na majetku SVS dosáhly škody 143 milionů korun, zbytek je na infrastruktuře ve správě Frýdlantské vodárenské společnosti.   "Opravy za 91 milionů se podařilo stihnout ještě do loňského roku, letos plánujeme další opravy a rekonstrukce za 52 milionů," řekl dnes novinářům generální ředitel SVS Miroslav Harciník. Nejpostiženějšími městy byly podle něj Hrádek nad Nisou a Chrastava na Liberecku, kde srpnové záplavy způsobily na vodárenské infrastruktuře škody 46 milionů a 45 milionů korun. V dalších městech už byly podstatně menší. Mimo poškozených čistíren odpadních vod byly zničené hlavně vodovodní a kanalizační rozvody, které na některých místech voda odnesla i s komunikacemi.   Od pojišťoven získala SVS na opravy jen deset milionů, protože liniové stavby, jako jsou vodovody a kanalizace, nebyly pojištěné. Většinu oprav financuje SVS z vlastních prostředků, 20 milionů Kč ale získala z programu ministerstva zemědělství a pomohla i servisní organizace Severočeské vodovody a kanalizace, která loni a také letos zajistí opravy dohromady za 39 milionů korun. Podle Pavla Punčocháře z ministerstva zemědělství ukázaly povodně, jak je dobré, když se vlastníci sdružují do velkých organizací, které jsou schopny rychle reagovat a problémy řešit.   Rychlost, s jakou se podařilo škody napravovat, dnes ocenili i starostové dotčených obcí. "Už tři dny po povodních se podařilo obnovit dodávky pitné vody i do těch nejpostiženějších oblastí. Moc jsem nevěřil, že by se to podařilo tak rychle," řekl ČTK starosta Hrádku nad Nisou Martin Půta. Dodal, že už na podzim začaly také práce na zničených vodovodech a kanalizacích, na něž letos navážou rekonstrukce silnic a chodníků. "Komunikace budou opravené kompletně a doufám, že na ně pak pěkných pár let nebudeme muset sahat," dodal Půta.   Opravy škod po povodních se promítly i do zvýšení objemu investic SVS. Původně firma plánovala akce za 1,44 miliardy korun, nakonec ale na opravy a rekonstrukce vynaložila 1,545 miliardy korun. "Pro letošní rok plánujeme investice za 1,314 miliardy," řekl David Votava z SVS. Financovány budou z části z evropských fondů, odkud má SVS přislíbeny dotace 155,36 milionu korun na přivaděč pitné vody ze Souše do Harrachova, a na dostavbu a modernizaci kanalizací a čistíren odpadních vod v Kamenickém Šenově, Zákupech, Mimoni a Velkých Hamrech. Zbytek zajistí firma z vlastních prostředků a počítá se zapojením zhruba 150 milionů korun z úvěru.   SVS vznikla v roce 1993 a patří k největším vodárenským firmám v zemi. Společnost vlastní 459 severočeských měst a obcí. Zásobuje Ústecký kraj a podstatnou část Libereckého kraje, což je přes 12 procent území státu, kde žije 1,14 milionu obyvatel. SVS vlastní přes 8300 kilometrů vodovodů a přes 3300 kilometrů kanalizačních sítí. Patří jí také 53 úpraven vody, 165 čistíren odpadních vod, přes 1000 vodojemů a 580 čerpacích stanic pitné vody a odpadních vod.   ivc snm  