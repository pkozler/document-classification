 Majitel O2 areny Bestsport loni ztrojnásobil zisk na 55 mil. Kč  Praha 5. ledna (ČTK) - Společnost Bestsport, která je majitelem a provozovatelem pražské víceúčelové haly O2 areny, ztrojnásobila podle předběžných výsledků v roce 2010 čistý zisk na rekordních 55 milionů korun. V roce 2009 vytvořila zisk po zdanění 19,5 milionu korun. ČTK to dnes sdělil mluvčí Bestsportu Jan Tuna.   "Ekonomické a finanční oddělení ještě dokončuje výsledky za prosinec, ale už teď je jasné, že půjde o rekordní zisk v historii O2 areny," uvedl Tuna. Na rekordním zisku mají podle něj podíl atraktivní akce uplynulého roku. Zároveň se na něm prý podílí velký zájem o VIP produkty, především dlouhodobá vysoká obsazenost klubového patra a zájem o skyboxy.   Na programovém kalendáři se nejvíce podílel sport včetně ledního hokeje (41 procent), následovaly rodinné show (24 procent) a koncerty (23 procent). O2 arenu navštívilo téměř 620.000 diváků. Mezi nejvýznamnější akce patřily například zahajovací zápasy kanadsko-americké NHL, velká rodinná show Putování s dinosaury a koncerty světových hvězd jako například Lady Gaga, Depeche Mode, Black Eyed Peas, Elton John či Kiss. Na úspěchu se podílela i účast domácí HC Slavia Praha ve semifinále hokejové extraligy.   I v roce 2011 bude pode Tuny O2 arena dějištěm velkých akcí. Připravuje se třeba volejbalové mistrovství Evropy mužů, mezistátní hokejová utkání, turnaj v halovém fotbale, zápasy HC Slavia Praha, výpravná show Kylie Minogue, koncerty Roxette, Bryana Adamse, Sade, Rogera Waterse, ABBA The Show nebo muzikál Mamma Mia.   Bestpsort vlastní z 99,932 procenta Občanské sdružení Zelený Ostrov, zbylých 0,068 procenta patří Sazce. Českým veřejným rozpočtům přinesla O2 arena od dob výstavby do konce roku 2010 podle propočtů společnosti KPMG téměř 5,5 miliardy korun.   fd vju  