 Pardubický kraj už nemůže dál snižovat počet akutních lůžek  Pardubice 2. května (ČTK) - Pardubický kraj už nemůže dál snižovat počet akutních lůžek ve svých pěti nemocnicích. Shodli se na tom krajská radní pro zdravotnictví Markéta Tauberová (ČSSD) a předseda Lékařského odborového klubu Martin Engel. Kraj dokončil redukci počtu akutních lůžek před několika lety a další rezervy již v tomto směru nemá, řekl ČTK vedoucí odboru zdravotnictví Jaroslav Forejt.   "Na 1000 obyvatel u nás připadají necelá čtyři akutní lůžka. Zhruba o třetinu méně je jich jen ve Středočeském kraji, ten má ovšem uprostřed Prahu s pěti fakultními nemocnicemi," uvedl Forejt.   Se zrušením až 10.000 drahých akutních lůžek a přeměnou části z nich na levnější lůžka následné a dlouhodobé péče, která v Česku chybí, počítá reforma zdravotnictví. Mělo by to vést k efektivnějšímu využití peněz zdravotnictví a požadovaly to rovněž zdravotní pojišťovny. Součástí únorového memoranda mezi vládou a lékařskými odbory se však tento požadavek nestal.   Pardubický kraj koncentroval akutní lůžkovou péči do pěti nemocnic, v dalších čtyřech zůstala pouze lůžka následné péče. Restrukturalizaci dokončil v roce 2004, na doléčovací zařízení se změnily nemocnice v Moravské Třebové a Poličce na Svitavsku a Červené Vodě a Vysokém Mýtě na Orlickoústecku. V roce 1998 bylo na území kraje 2943 akutních lůžek, dnes je jich 2045, tedy o 898 méně.   Forejt upozorňuje také na skutečnost, že po zrušení akutních lůžek ve čtyřech nemocnicích pacienti přešli do péče zbylých pěti, zdravotní pojišťovny však na tato zdravotnická zařízení nepřevedly platby na ně připadající a nezvýšily horní limity. "Původní objem peněz na akutní péči zachován nezůstal," řekl Forejt. Krajské nemocnice budou postupně vybaveny počítačovým systémem sledování vytíženosti lůžek a objemu poskytované péče.   dos mol  