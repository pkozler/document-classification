 Pojišťovny měly v prosinci kvůli mrazu o desítky procent škod víc  Praha 9. ledna (ČTK) - Prosincové přívaly sněhu společně s mrazivým počasím způsobily, že pojišťovny zaznamenaly proti běžném zimnímu měsíci o několik desítek procent škod více. Klienti jim nahlásili desítky tisíc pojistných událostí za celkem stovky milionů korun. Nejvíce jich vzniklo v pojištění vozidel, kde šlo zejména o menší plechové škody. Další tisíce škod byly hlášeny z majetkového pojištění, a to hlavně na střechách poškozených tíhou sněhu. Řadu škod nahlásili chodci, kteří upadli na namrzlém chodníku.   Pojišťovna Allianz za loňský prosinec eviduje přes 5000 zimních pojistných událostí za 193 miliony korun. Jde o zhruba 40procentní nárůst škod proti prosinci roku 2009 a převážná většina jich byla zapříčiněna drobnými kolizemi na zasněžené nebo dokonce namrzlé vozovce, řekl ČTK mluvčí pojišťovny Václav Bálek.   Kooperativě klienti za prosinec nahlásili přes 16.000 škod z povinného ručení a havarijního pojištění. Celkové škody na vozidlech přesáhly 230 milionů Kč, což je o čtvrtinu více než v běžných zimních měsících. Šlo většinou o poškozené plechy, tedy malé škody. "V zimních měsících běžně přijímáme okolo 600 hlášení nehod denně, v prosinci to bylo okolo 800 škod denně," uvedl mluvčí Kooperativy Milan Káňa.   Česká pojišťovna v souvislosti se sněhem v prosinci eviduje v pojištění vozidel téměř 20.000 pojistných událostí za celkem stovky miliónů korun. Šlo převážně o lehčí plechové škody s průměrnou výší 30.000 Kč. Růst jejich počtu byl proti prosinci 2009 přibližně 20procentní. Byly to vesměs lehčí škody, a to poničené nárazníky, pomačkané plechy a kola, upozornil mluvčí ČP Tomáš Zavoral.   Generali má v souvislosti se sněhem a mrazem za prosinec nahlášeno přes 800 škod za více než 26 milionů korun. V porovnání s prosincem 2009 vzrostl jejich počet o třetinu. Celkem 60procentní podíl na celkovém počtu škod mají motorová vozidla. Mezi příčiny patří nejen sníh či led padající ze střech domů, který poškodil zaparkované automobily, ale také nedodržení bezpečné vzdálenosti či nepřizpůsobení rychlosti stavu a povaze vozovky, připomněl mluvčí Generali Jiří Cívka.   Zbylých 40 procent tvoří podle Cívky škody na majetku za sedm milionů korun. Právě u pojištění majetku očekává následný růst výsledných škod. Škody způsobené na majetku totiž hlásí lidé s větším zpožděním než u motorových vozidel. V neposlední řadě jde také o fakt, že rekreační objekty jsou v mnoha případech osiřelé celé zimní období a jejich majitelé zjistí případnou škodu až s příchodem jarního počasí, kdy se opět vypraví na své chaty a chalupy, vysvětlil Cívka.   ČP má za prosinec hlášeno přes 1300 pojistných událostí z pojištění majetku občanů. Tyto škody jsou podle Zavorala primárně způsobeny tíhou sněhu nebo námrazy a pak částečně také sesuvem sněhu. Jde nejčastěji o poškozené střešní krytiny, stříšky a okapy a průměrná výše těchto majetkových škod je kolem 16.000 Kč. Eviduje také několik desítek škod z odpovědnostního pojištění majitelů nemovitostí, a to poté, co po oteplení začal ze střech padat sníh a led, který ohrožoval jak kolemjdoucí, tak zaparkovaná vozidla.   Kooperativa v pojištění majetku eviduje za prosinec přes 700 škod za 25 milionů Kč. Většinou jde o lehké konstrukce, zahradní domky a pergoly, které poškodil těžký sníh. Prosincové počasí dělalo podle Káni problémy i chodcům. "Denně se nás obracelo o pětinu více klientů, kteří hlásili úrazy na kluzkých chodnících. V běžných prosincových dnech Kooperativa má kolem 400 úrazů denně, na konci loňského roku to bylo průměrně téměř 500 úrazů denně. Ve většině případů jde o naraženiny, pohmožděniny nebo zlomeniny dolních a horních končetin, uzavřel Káňa.   Filip Dušek mha  