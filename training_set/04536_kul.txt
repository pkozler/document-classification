 Prvním úkolem nového šéfa ČF bude hledání chybějících financí  --------------------    Ke zpravodajství: AUDIO; FOTO ve Fotobance  ID foto: P201010180640301, P201010180642501   --------------------    Praha 29. ledna (ČTK) - Nový generální ředitel České filharmonie (ČF) David Mareček, který se postu v ČF ujme 1. února, bude podle svých slov muset po svém nástupu řešit chybějící peníze. Podle prvních odhadů činí deficit zhruba deset procent z dvousetmilionového rozpočtu, potvrdil ČTK Mareček. Vyčerpaný je také rezervní fond, v němž v minulosti bývalo až 70 milionů korun. Na chyby v hospodaření předchozích vedení poukázal forenzní audit, který loni na podzim prověřoval poslední dva roky fungování filharmonie.   "Informace o rozpočtu ještě nemám přesné, ale zpřesňují se s mým blížícím se příchodem. Jisté je, že je deficitní... V předchozích letech byly skutečně vyčerpány veškeré rezervy, které tam byly," řekl ČTK Mareček. Do ČF přichází z Filharmonie Brno, kterou úspěšně vedl čtyři roky. Pokud by se podle něj situace neřešila, skončila by ČF v minusu.   Ministerstvo kultury (MK), které je zřizovatelem ČF, proto zřejmě požádá o pomoc při dorovnání deficitu. Dodal, že po svém nástupu chce okamžitě zahájit jednání o reformě, se kterou budou souviset i úsporná opatření. MK již v uplynulých dnech slíbilo, že filharmonikům přispěje na vyšší platy, ovšem až po reformě. To, že ČF volá po dotaci, není podle Marečka nesmyslné. Ročně si vydělá okolo padesáti procent z celkového rozpočtu, což je prý v porovnání s ostatními orchestry, největší soběstačnost.   Mareček chce, aby se ČF vrátila do první světové desítky nejlepších orchestrů a zároveň byla referenčním orchestrem pro českou hudbu. Ještě před svým nástupem významně přispěl k dojednání smlouvy s dirigentem Jiřím Bělohlávkem, jenž k ČF nastoupí příští rok na podzim. Podle Marečka je Bělohlávek nejen díky svému věhlasu tou nejlepší volbou pro orchestr.   Audit ukázal, že v ČF docházelo v minulosti k manažerským pochybením, která se odrazila na hospodaření. MK to potvrdilo, avšak audit dosud nezveřejnilo. Podvodné jednání prý nezjistil. V čele filharmonie stál v letech 2001 až 2009 Václav Riedlbauch, poté ji deset měsíců vedl Vladimír Darjanin. Toho loni v květnu Riedlbauch, tehdy již z pozice ministra kultury, odvolal a bez konkurzu nahradil Václavem Kasíkem. Po jeho srpnové rezignaci vede ČF od září 2010 dočasně náměstek MK Radek Zdráhal. Do funkce šéfa ČF jmenoval Marečka po vítězství v konkurzu loni v říjnu ministr kultury Jiří Besser.   Letos pětatřicetiletý Mareček mění i management, již začátkem ledna nastoupil do ČF na pozici manažera orchestru jeho brněnský kolega Robert Hanč. Filharmonie vypsala také výběrové řízení na ekonomického náměstka, které by se mělo uzavřít v polovině února. Náměstek tak nahradí funkci výkonného ředitele, kterou v minulosti zastával Martin Harold.   Ekonomové, kteří prý na zprávě o rozpočtu pracují, zatím neupřesnili dopady dalších výdajů například na takzvané mimoslužební koncerty nebo práva na nahrávky. "Pokud budu chtít zrušit benefit, který hráči měli, budu ho muset někde nějakým způsobem kompenzovat," předjímá Mareček případné požadavky orchestru. Některé mimoslužební koncerty byly, jak ČTK zjistila, pro ČF finančně nevýhodné. Pokud je totiž sama produkovala, neměla z nich žádný zisk. Naposledy tak prodělala na dvou silvestrovských koncertech až půl milionu korun.   Nový šéf by chtěl posílit i marketing i získat nové sponzory. Do Rudolfina by chtěl vrátit obchod s hudebninami a více ho otevřít návštěvníkům. Zastavit chce i klesající zájem o abonmá a více podpořit prodej vstupenek na vybrané koncerty.   Šárka Mrázová mkv  