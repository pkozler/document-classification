 Barclays: Daňoví poplatníci by neměli doplácet na potíže bank  Londýn 11. ledna (ČTK) - Daňoví poplatníci by se nikdy neměli podílet na řešení potíží bankovního sektoru. Před britskými zákonodárci to dnes uvedl nový šéf banky Barclays Bob Diamond. Banky by podle něj měly být schopny vyrovnat se se ztrátami vlastními silami.   Diamond se letos stal generálním ředitelem Barclays poté, co 14 let řídil její divizi investičního bankovnictví Barclays Capital. V místy vyhrocené diskusi byly očekávaným hlavním tématem výplaty. Banky na bonusech svým manažerům, které pobouřily britskou veřejnost, v následujících týdnech v Británii vyplatí celkem asi sedm miliard liber (asi 206 miliard Kč).   Manažer obhajuje univerzální bankovní model, který kombinuje malé a investiční bankovnictví. Podle Diamonda tento model zajišťuje solidní startovní pozici a poskytuje větší stabilitu.   Předpokládá se, že vláda po mnoha jednáních na bankovní odměny příliš ostře nezaútočí. Místo toho ale chce po bankách závazky, že budou půjčovat malým podnikům. Diamond dodal, že by banky neměly rozhodovat o tom, kolik půjčí, dokud nebudou mít posouzené kvality úvěrů. Poptávka po půjčkách podle něj navíc oslabila.   Spor o nezodpovědné a nadsazené výplaty bankovních manažerů se v Británii opět rozhořel. Víkendová zpráva ukázala, že Stephen Hester, generální ředitel Royal Bank of Scotland, má získat bonus 2,5 milionu liber. V bance má přitom majoritu stát.   Diamond je jedním z nejlépe placených exekutivních manažerů v Evropě. V roce 2007 si vydělal 21 milionů liber, za poslední dva roky se ale bonusů zřekl, napsala agentura Reuters.   pok dvd  