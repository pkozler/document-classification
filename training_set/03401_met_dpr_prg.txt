 V Praze bude kvůli vyššímu průtoku zastavena lodní doprava  Doplnili jsme informace o provozu přívozů v 3. odstavci. Aktualizovali jsme informace o aktuálním průtoku v 1.odstavci.   --------------------    Praha 13. ledna (ČTK) - V hlavním městě bude dnes od 18:00 zastavena lodní doprava. Lodě budou muset odplout do ochranných přístavů. Informovalo o tom tiskové oddělení pražského magistrátu. Důvodem je zvýšená hladina vody ve Vltavě. V metropoli platí první povodňový stupeň, městem protékalo kolem 13:00 podle  Povodí Vltavy  přes 550 metrů krychlových za sekundu.   Omezení se dotkne části centra metropole, před Štítkovským jezem, který se nachází mezi Janáčkovým nábřežím a Slovanským ostrovem, nebude lodní doprava omezena.   Už od víkendu nejsou v provozu přívozy P1 (Sedlec - Zámky), P2 (V Podbabě - Podhoří) a P6 (Lahovičky - Nádraží Modřany). Kvůli zvýšené hladině se očekává, že bude dnes večer přerušen provoz i na linkách P3 (Lihovar - Veslařský ostrov) a P5 (Císařská louka - Jiráskovo náměstí). Informoval o tom mluvčí Ropidu Filip Drápal.   Povodí Vltavy podle magistrátu očekává, že průtok do 18:00 vzroste na 600 metrů krychlových za sekundu. V pátek by mohl být ještě o 200 kubíků vyšší. Podle prognózy budou výrazně stoupat hladiny řek v povodí Vltavy, Berounky a Sázavy. Průtok v Praze je ale regulován díky vltavské kaskádě.   Záplavy v těchto dnech hrozí podle meteorologů v Plzeňském a Ústeckém kraji. Zvýšené hladiny řek jsou ale v celých Čechách. Do pátku by mohlo spadnout až 15 milimetrů srážek, na jihozápadě Čech až 25 milimetrů srážek.   sdv mkv  