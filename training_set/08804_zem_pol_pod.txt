 Euro: Fuksa chce posílit svůj vliv v agrárních fondech  Praha 2. ledna (ČTK) - Ministr zemědělství Ivan Fuksa (ODS) chce posílit svůj vliv ve Státním zemědělském intervenčním fondu (SZIF) a Pozemkovém fondu (PF). Fondy, které ročně hospodaří s desítkami miliard korun, by podle něj měly podléhat přímo ministrovi zemědělství. Ve svém pondělním vydání to píše týdeník Euro.   "Ve vládě a v Parlamentu představuji rozpočty obou institucí, přitom jim nevelím. Je to schizofrenní situace," řekl týdeníku Fuksa, který prý již od premiéra Petra Nečase (ODS) dostal souhlas k tomu, aby připravil změnu zákona o SZIF, zavádějící přímou zodpovědnost ředitele fondu ministru zemědělství. "Zatím mohu pány v čele jen zdvořile žádat, aby něco udělali," uvedl dále Fuksa.   K záměru získat větší vliv nad SZIF, přes který prochází většina zemědělských dotací, přiměla prý Fuksu zkušenost s bývalým šéfem fondu Tomášem Révészem, jehož před Vánoci na jeho žádost odvolala vláda.   Důvodem Révészova odvolání bylo podle MZe prosazování netransparentní a nevýhodné výměny informačního systému SZIF. Přes něj ročně protéká kolem 40 miliard korun ve formě zemědělských dotací z Evropské unie a státního rozpočtu. Fond v čele s Révészem měl původně v plánu vyměnit současný systém od společnosti SAP za nový od Fujitsu Siemens Computers bez vypsání tendru. Hrozilo totiž, že SZIF coby platební agentura přijde o akreditaci a Brusel přestane do Česka posílat peníze.   Vedením fondu ministr do konce června 2011 pověřil svého ekonomického náměstka Oldřicha Černocha. Poté jej má nahradit regulérní ředitel, který bude vybrán na základě řádného výběrového řízení.   Kompetence chce Fuksa posílit také u Pozemkového fondu (PF), který má v současné podobě fungovat do konce příštího roku. Pak by se měl spojit s pozemkovými úřady přímo řízenými ministerstvem zemědělství. "Jestliže je PF napojen na státní rozpočet a dělá pozemkové úpravy, měl by být organizační složkou státu," je přesvědčen ministr. V čele fondu v současnosti stojí Fuksův stranický kolega Radim Zika.   V loňském roce vydal fond na pozemkové úpravy rekordních zhruba 393 milionů korun. Jeho letošní příjmy by měly dosáhnout 1,66 miliardy a výdaje necelých 1,63 miliardy. Ke konci minulého roku měl PF na účtu 2,24 miliardy korun. Z nich je blokovaných 1,14 miliardy na pozemkové úpravy a půl miliardy na soudní spory vyčíslené na 1,7 miliardy, kde je PF žalovanou stranou. Kromě 240.000 hektarů státní půdy fond spravuje 3150 budov včetně objektů k bydlení a téměř 6500 dalších staveb.   mjr mol  