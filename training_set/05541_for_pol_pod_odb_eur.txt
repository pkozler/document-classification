 Postavení zaměstnaneckých rad a odborů se zřejmě sjednotí  Praha 1. června (ČTK) - Rady zaměstnanců budou mít pravděpodobně stejné postavení jako odborové organizace, těm zůstane navíc jen právo na kolektivní vyjednávání. Počítá s tím vládní novela zákoníku práce, kterou dnes jednomyslně doporučil Senátu schválit jeho sociální výbor. Novela také zavádí do českého práva evropskou směrnici, která upravuje komunikaci s evropskými radami zaměstnanců v podnicích působících na nadnárodní úrovni.   Kvůli tomu je podle náměstka ministra práce a sociálních věcí Petra Šimerky třeba, aby novela byla přijata do poloviny letošního července. Senát má o nových pravidlech rozhodnout příští týden. Pak novelu, kterou podpořil také ústavně-právní výbor, ještě dostane k podpisu prezident.   Postavení odborů a jiných zástupců zaměstnanců na stejnou úroveň vychází z rozhodnutí Ústavního soudu z roku 2008, podle něhož mohou vedle sebe působit jak odborové organizace, tak i jiné zaměstnanecké skupiny. Opozice ve sněmovně se obávala, že novela omezí význam odborů.   Šimerka ale tyto obavy vyvracel s tím, že zaměstnavatel bude podle novely projednávat záležitosti ohledně pracovních podmínek jak s radou, tak s odborovou organizací. Tento postup je i v souladu s rozhodnutím Ústavního soudu. Zaměstnavatelé si nyní mohou vybrat, jestli si k jednání o pracovních podmínkách pozvou odboráře, nebo zástupce jiné skupiny zaměstnanců.   Novela také upravuje komunikaci s evropskými radami zaměstnanců v podnicích působících na nadnárodní úrovni v rámci Evropské unie. Vychází ze směrnice Evropského parlamentu. Cílem je mimo jiné vyjasnit, jak budou působit evropské rady zaměstnanců v případě podstatných změn struktury podniku, třeba při slučování.   Norma také upřesňuje ustanovení o důvěrných informacích. Účelem je ochrana zástupců zaměstnanců, aby jim bylo od počátku zřejmé, co zaměstnavatel považuje za důvěrné informace. Nově také zaměstnavatelé budou muset poskytovat členům evropské rady zaměstnanců nezbytné školení bez ztráty na mzdě. Předloha rovněž upravuje složení vyjednávacího výboru a výslovně mu dává právo sejít se odděleně před jednáním s ústředím i po něm a využít nezbytné komunikační nástroje.   mhm rot  