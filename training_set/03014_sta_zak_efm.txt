 Alpine Bau žádá odškodnění za vyhazov ze stavby dálnice v Polsku  Varšava 10. ledna (zpravodajka ČTK) - Odškodnění ve výši 1,1 miliardy zlotých (téměř sedm miliard korun) chce rakouská stavební firma Alpine Bau od polského generálního ředitelství silnic a dálnic (GDDKiA) za to, že s ní koncem roku 2009 rozvázalo smlouvu na stavbu úseku dálnice A1, který propojí Świerklany s Gorzyczkami na hranicích s Českem. Dnes o tom informuje Dziennik-Gazeta Prawna.   GDDKiA nebylo spokojené s rychlostí, s jakou šly práce na stavbě dálničního úseku v délce 18,3 kilometru. "Zpoždění nevzniklo naší vinou," tvrdí zástupce Alpine Bau Roman Sailer. Připomíná, že v místě budoucí dálnice dělníci objevili nevybuchlé nálože, jejichž odstraňování zabralo hodně času, Alpine Bau také měla výhrady k projektu jednoho z mostů. Plány byly podle ní špatné, most postavený podle nich by prý byl nebezpečný. Výhrady Alpine Bau potvrdilo několik odborných posudků.   "Tato záležitost u soudu ještě není u konce, budeme se snažit prokázat, že máme pravdu," řekl mluvčí GDDKiA Marcin Hadaj.   Poté, co GDDKiA vypovědělo rakouské stavební firmě smlouvu na stavbu dálnice mezi Świerklanami a Gorzyczkami, vypsalo nové výběrové řízení. To znovu vyhrála tato rakouská stavební firma. Původní hodnota tendru byla 272,7 milionu eur (6,7 miliardy korun), v loňském výběrovém řízení Alpine Bau zvítězila s nabídkou ve výši 555,7 milionu zlotých (3,51 miliardy Kč).   Stavební práce na úseku dálnice Świerklany-Gorzyczki začaly v listopadu 2007, komunikace měla být podle původních plánů hotová už loni v lednu, GDDKiA ale termín dokončení posouvala. Podle současných slibů ředitelství silnic a dálnic by auta po novém dálničním úseku měla začít jezdit v dubnu příštího roku. Měl by už sloužit sportovním fanouškům, kteří se na přelomu jara a léta 2012 do Polska vypraví na zápasy mistrovství Evropy ve fotbale.   Polské ředitelství silnic a dálnic loni na investice do silniční infrastruktury vydalo téměř 20 miliard zlotých, což je doposud nejvíce. Nicméně odborník na infrastrukturu Adrian Furgalski v této souvislosti připomněl, že ministr Cezary Grabarczyk, jenž má stavbu silniční sítě na starosti, začátkem loňského roku tvrdil, že to bude 28 miliard zlotých.   hab mha  