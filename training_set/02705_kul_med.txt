 Novinářskou cenu K. H. Borovského 2010 získal M. Mareš z MfD  --------------------    Ke zpravodajství: FOTO/aktuality; AUDIO   --------------------    Havlíčkův Brod 26. května (ČTK) - Novinářskou cenu Karla Havlíčka Borovského za rok 2010 dnes v Havlíčkově Brodě získal od Nadace Český literární fond Miroslav Mareš z jihlavské regionální redakce Mladé fronty Dnes (MfD). Ocenění získal za novinářskou odvahu, s níž se podle poroty podílel na zpracování citlivého tématu v kauze Budínka u Dobronína a za skvělý novinářský přístup.   Hlavní cena pro Mareše je spojena s kauzou Budínka, což je lokalita v Dobroníně na Jihlavsku. Loni v srpnu tam byly vyzvednuty kosterní lidské pozůstatky údajně patřící Němcům zavražděným na konci války. Podle některých zpráv Němce ubili Češi lopatami a motykami. Nic takovéhozatím antropologové nepotvrdili. "Mlčení o těchto událostech není na místě," prohlásil Mareš při převzetí ocenění. Odkrytím kauzy prý chtěl zjistit, zda v Dobroníně byla zakrývána pravda, šlo mu o lidskou stránku věci, ne o potrestání viníků.   Držiteli Novinářské křepelky, ceny pro novináře do 33 let věku, se stali Nora Fridrichová z České televize a Ondřej Kundra z týdeníku Respekt. Fridrichová byla oceněna za výjimečné moderátorské schopnosti, kompetenci a vtip, Kundra porotu zaujal přesvědčivými politickými analýzami a investigativními texty.   Fridrichová považuje za svůj největší profesní úspěch pořad 168 hodin. "Funguje pět let a je to pořad, který politici mají rádi, dokud se v nich sami neobjeví. Pokud je tam jejich politický konkurent, plácají mě po ramenou, když se tam objeví sami, je to pro ně bulvár, případně odporný bulvár," řekla Fridrichová ČTK. Ocenění podle ní znamená, že humor je stále potřebný. "Kombinace tří ocenění - jedna za otevírání křivd z nedávné historie, druhá za investigativní novinářskou práci, třetí za politickou satiru - dává plastický obraz toho, v čem žijeme," dodala Fridrichová. "Dostal jsem cenu ve skvělé společnosti," poznamenal Kundra.   Novinářské ceny uděluje správní rada nadace na návrh odborné poroty, v níž zasedli Martina Riebauerová, Daniela Drtinová, Blahoslav Hruška, Miroslav Konvalina, Jan Punčochář, Jaroslav Spurný a Jan Šmíd. Hlavní novinářskou cenu nadace dotuje 50.000 korunami. S Novinářskými křepelkami, které předává město Havlíčkův Brod a kraj Vysočina, je spojena symbolická částka 3333 korun.   Nadace rozhoduje o výročních cenách za mimořádná díla umělecké, vědecké a novinářské tvorby. Novinářskou cenu udělila počtrnácté, od roku 2000 v Havlíčkově Brodě.   bjr jpt  