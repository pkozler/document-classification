 Nečas: Bárta má blízko k tomu, aby se podílel i na řízení vnitra  Praha 5. ledna (ČTK) - Ministr dopravy a hlavní sponzor Věcí veřejných Vít Bárta se dostává blízko k tomu, aby se podílel i na řízení ministerstva vnitra. Premiér Petr Nečas (ODS) to dnes řekl v České televizi (ČT) v pořadu Události komentáře. Podle Nečase tak hrozí nebezpeční diskreditace celé vlády kvůli podezření z propojeností bývalé Bártovy bezpečností firmy ABL s ministerstvem vnitra.   "Zkušenosti z několika posledních týdnů i z vyjednávání, která se vedla, ukazují, že svým způsobem se pan ministr dopravy dostává postupně na hranu toho, kdy už to vypadá, že už není jenom ministr dopravy, ale že by se určitým způsobem podílel i na řízení ministerstva vnitra," řekl Nečas.   Vystupňoval tak úterní prohlášení, že se ODS obává vlivu ministra Bárty a jeho bývalé firmy ABL na práci policie. Ministr vnitra Radek John (VV) už na to ráno reagoval slovy, že se vládní Věci veřejné stále obávají vlivu exministra vnitra Ivana Langra (ODS) na českou policii. Něco takového ale Nečas odmítl.   Podle Johna se ODS jen snaží zachovat Langrův vliv. "Útok na nás, ten je proto, že ODS má stále přes pana Langra vliv na policii a chce ten vliv zachovat," vysvětlil John v ČT svůj pohled na věc. Langer kritiku odmítl, naopak ostře kritizoval Johna. "To, co řekl Radek John, je vyjádření duševně narušeného člověka - chcete-li blázna, lháře nebo obojího. V prvním případě si zasluhuje soucit a léčení. V druhém případě si zaslouží pár facek a vězení," řekl Langer internetovému deníku Parlamentní listy.   vrk pba  