 Rapper Lil Wayne vyrazí po opuštění věznice na první turné  --------------------    Ke zpravodajství: FOTO ve Fotobance  ID foto: P201010050155601   --------------------    New York 25. ledna (ČTK) - Fanoušci, kterým kvůli ročnímu pobytu ve vězení chyběl jejich oblíbenec, americký rapper Lil Wayne mu budou moci nyní prokázat svoji lásku osobně. A to tak, že navštíví některý z jeho mnoha koncertů, které uspořádá v rámci turné po 25 městech. Vyrazí na něj v březnu spolu s dalšími hvězdami.   Na turné I Am Music II ho budou doprovázet Nicki Minajová, Rick Ross, Travis Barker a Mixmaster Mike. Koncertní šňůra začne v Buffalu 18. března a pokračovat bude v Atlantě, Miami, Washingtonu a jeho rodišti New Orleansu.     Lil Wayne vydal během pobytu v newyorském vězení, kde si odpykával trest za nelegální držení zbraně, album I Am Not a Human Being. Letos chystá velký návrat na scénu a na jaře hodlá vydat album Tha Carter IV.   Lil Wayne získal několik hudebních cen Grammy a v posledních letech je jedním z nejplodnějších a nejvýdělečnějších rapperů. Jeho poslední album I Am Not a Human Being se po uvedení na trh loni v září stalo jedničkou americké hitparády.   ko kš  