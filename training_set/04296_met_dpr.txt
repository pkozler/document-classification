 Dopravu ve středočeském kraji komplikují sněhové jazyky  Praha 6. ledna (ČTK) - Ve Středočeském kraji místy komplikuje dopravu vítr. Na silnicích ve vyšších polohách se tvoří sněhové jazyky, cesty jsou ale průjezdné. Silničáři vozovky pluží a ošetřují posypem. Řidiči by měli proto být obezřetní, vyplývá z informací Ředitelství silnic a dálnic (ŘSD).   Na sněhové jazyky narazí řidiči na silnicích na Benešovsku, Kladensku, Kolínsku, Kutnohorsku, Mělnicku, Mladoboleslavsku, Příbramsku, Rakovnicku i v okrese Praha - východ. Sněhové jazyky se tvoří také na rychlostních silnicích R10, R4 a R6. Naopak dálnice jsou podle ŘSD v pořádku a sjízdné bez omezení.   Teplota v kraji je od minus 14 do minus čtyř stupňů Celsia.   zik mol  