 Izrael prý souhlasí s vysláním egyptských vojáků na sever Sinaje  --------------------    Ke zpravodajství: FOTO/aktuality   --------------------    Jeruzalém/Gaza 31. ledna (ČTK) - Izrael poprvé od uzavření mírové smlouvy s Egyptem souhlasil s vysláním stovek egyptských vojáků ke své hranici na severu Sinajského poloostrova. Informovala o tom dnes agentura AP.   Egypt podepsal jako vůbec první arabský stát mírovou smlouvu s Izraelem v roce 1979. Izrael v jejím rámci vrátil Sinajský poloostrov Egyptu, který se zavázal k demilitarizaci tohoto území. Jeho armáda byla dosud daleko od izraelské hranice, v Šarm aš-Šajchu. Z obavy z rozšíření nepokojů směrem k izraelskému území nyní židovský stát souhlasí s rozmístěním 800 egyptských vojáků na severu Sinaje.   Zdroje, které o tom AP poskytly informaci, chtěly zůstat v anonymitě, protože izraelský premiér Benjamin Netanjahu vládě zakázal komentovat situaci v Egyptě. Egyptský prezident Husní Mubarak, k jehož odstoupení vyzývají egyptští demonstranti, je cenným izraelským spojencem v jednáních s Araby.   Podle agentury AFP dorazilo domů do Gazy dalších šest Palestinců, kterým se podařilo při nepokojích panujících v Egyptě uprchnout z věznice. Podle palestinských zdrojů bylo mezi stovkami vězňů, kteří za nepokojů uprchli z věznic, nejméně 12 Palestinců. Šest z nich dnes dorazilo do Gazy. Je mezi nimi několik členů radikálního Hamasu. Už v neděli do Gazy dorazili dva z uprchlíků. Všichni byli vězněni v Abú Zaabalu, z něhož se na svobodu dostalo údajně na 6000 lidí, tedy téměř všichni trestanci.   Hamas, který vládne pásmu Gazy, v neděli uzavřel přechod Rafáh na hranici pásma Gazy s Egyptem, protože egyptští pohraničníci prý odešli ze svých stanovišť. Hamas vznikl z egyptského Muslimského bratrstva, které je teď v Egyptě zakázané.   S pomocí počítačů a mobilních telefonů situaci v Egyptě sledují také Palestinci na západním břehu Jordánu. Většina z nich kritizuje arabské politiky za uzurpaci moci předávanou v rámci rodin.   Mezi Palestinci kolují vtipy, zahrnující nejen situaci v Egyptě, ale také v Tunisku. Tam si nepokoje vyžádaly odchod prezidenta Zína Abidína bin Alího do exilu v Saúdské Arábii. Jeden z vtipů navrhuje uspořádat volbu arabského politika, který by tak jako ctihodná osobnost získal letenku do Saúdské Arábie bez možnosti návratu. Další z vtipů je hudební a bin Alí v něm zpívá Mubarakovi nápěv s textem Čekám na tebe.   Palestinské vedení ale na situaci s úsměvem nepohlíží. Stejně jako pro Izrael i pro ně byla Mubarakova vláda oporou v mírových jednáních s Izraelem a také s vyjednáváním s Hamasem.     sva hej  