 S Dienstbierem se přijdou rozloučit nejvyšší představitelé státu  Praha 13. ledna (ČTK) - Nejvyšší představitelé státu se v pátek v Senátu zúčastní spolu s rodinou a přáteli posledního rozloučení s Jiřím Dienstbierem. Přijedou také zástupci Slovenska, Polska a Německa, oznámila dnes ČTK tisková tajemnice Senátu. Disident, senátor za ČSSD a první polistopadový ministr zahraničí zemřel v sobotu po delší nemoci ve věku 73 let.   Dopoledne se budou moci jedné z osobností sametové revoluce přijít poklonit občané do Hlavního sálu Valdštejnského paláce, kde bude vystavena rakev s jeho ostatky. Čestnou stráž u ní budou držet kromě vojáků senátoři ČSSD, Dienstbierovi přátelé a spolupracovníci z ministerstva zahraničí.   Pietní shromáždění zahájí státní hymna, po níž vystoupí předseda Senátu Milan Štěch, současný šéf české diplomacie Karel Schwarzenberg a místopředseda horní komory Petr Pithart. Následně na Dienstbiera zavzpomínají slovenský vicepremiér Rudolf Chmel, německý exministr zahraničí Hans-Dietrich Genscher, šéfredaktor polského deníku Gazeta Wyborcza, někdejší disident Adam Michnik. Projevy zakončí arcibiskup Dominik Duka a Dienstbierův asistent a přítel Tomáš Prášek.   Poté v paláci zazní hlas Jiřího Dienstbiera prostřednictvím zvukového záznamu jeho rozhovoru s Václavem Moravcem z loňského listopadu. Přítomní budou na závěr držet minutu ticha, kterou zakončí čestné salvy.   Mezi pozvanými jsou také prezident Václav Klaus, jeho předchůdce Václav Havel, předsedkyně Poslanecké sněmovny Miroslava Němcová, premiér Petr Nečas nebo apoštolský nuncius Diego Causero, doyen diplomatického sboru. Z dalších zahraničních hostů ohlásil svou účast například slovenský ministr zahraničí Mikuláš Dzurinda   mhm rot  