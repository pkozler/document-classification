 Dnešní oslavy 950. výročí Chebu přilákaly do ulic tisíce lidí  Cheb 21. května (ČTK) - Cheb žije od pátku do neděle největšími oslavami po roce 1989. Připomíná si 950 let od první písemné zmínky o městě. Dnešními taháky byl průvod věnovaný králi Jiřímu z Poděbrad, který do Chebu často zajížděl, vedl tam politická jednání i společenské akce a oženil tam i svého syna Jindřicha. Průvod s králem a jeho družinou na koních, který připomněl 15. století, prošel všemi hlavními ulicemi Chebu. V centru města dnes byly tisíce lidí, náměstí bylo úplně plné, řekla ČTK mluvčí radnice Martina Kuželová.   Dnes odpoledne také mohli lidé v chebském muzeu, na výstavě věnované výročí města, poprvé spatřit originál listiny z roku 1061, v níž se poprvé zmiňuje Cheb. Podle místostarosty Michala Pospíšila z ní vyplývá, že Cheb už tehdy musel být známý a osídlený. Jeho skutečný vznik tak bude zřejmě spadat do dřívější doby. Doklady o tom se ale zatím hledají. "Listinu má muzeum zapůjčenou z německého státního archivu na půl roku. Odedneška si ji může prohlédnout veřejnost," dodala Kuželová.   Hodně atraktivní byly čtyři parní lokomotivy, které stály na chebském viaduktu (patří mezi nejdelší v Česku) za náměstím. Historické stroje dnes přivezly do Chebu čtyři vlaky s hosty ze dvou saských měst, jednoho bavorského a z Karlových Varů. "Šlo o takové symbolické spojení vlaků ze Saska, Bavorska a Česka, " dodala mluvčí. Na náměstí pořádala knihovna pro děti soutěžní Hry bez hranic.   "Oslavami žije celé město," řekla Kuželová. V Chebu jsou také stovky německých turistů, včetně vysídlenců, z nichž řada se v neděli účastní vernisáže 950 osudů z Chebu.   Třídenní akce jsou vrcholem celoročních oslav, které zahrnují desítky nejrůznějších akcí. Podle starosty Pavla Vanouška na ně vydá město a jeho organizace celkem asi šest milionů korun. Pátek byl situován do doby císaře Fridricha Barbarossy, který postavil v Chebu ve 12. století svou falc, tedy opevněné sídlo. Neděle bude věnována přelomu 18. a 19. století, kdy v Chebu pobývali významní lidé jako Johann Wolfgang Goethe, Josef Šebastián Grüner nebo poslední chebský kat Karl Huss. "Bude už hodně odpočinková, zejména v prostorách pod hradem. Přichystaná je netradiční prohlídka města s herci a průvodci," uvedla mluvčí.   Oslavy skončí na přelomu roku slavností v nově dokončeném kulturním domě Svoboda a Nový rokem na náměstí.   Václav Prokš mal  