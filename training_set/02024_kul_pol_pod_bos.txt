 Po těžké nemoci zemřel slovenský spisovatel Ladislav Ťažký  --------------------    Ke zpravodajství: FOTO ve Fotobance   --------------------    Bratislava 20. ledna (ČTK) - Po těžké nemoci dnes zemřel slovenský spisovatel Ladislav Ťažký, který se v roce 1968 důrazně postavil proti okupaci Československa vojsky států Varšavské smlouvy. O úmrtí informovala slovenská média. Jeden z předních poválečných autorů na Slovensku loni oslavil 86 let.   Ťažký se uvedl sbírkami povídek, psal také romány a eseje. Vyučený kartograf do své tvorby protavil mimo jiné zážitky z druhé světové války, které se zúčastnil jako voják.   Kvůli kritice okupace Československa z roku 1968 byl Ťažký vyloučen z komunistické strany a ze svazu spisovatelů. Pak už nesměl publikovat. Po pádu komunismu se stal čestným předsedou Spolku slovenských spisovatelů.   V roce 1993 mu byla nabídnuta kandidatura na post slovenského prezidenta, kterou odmítl. "Je lépe zůstat dobrým spisovatelem než se stát špatným prezidentem," uvedl v jednom z rozhovorů.   Ťažký se narodil 19. září 1924 v Čierném Balogu. Poslední rozloučení s ním se uskuteční v sobotu v obci Veľký Klíž na středním Slovensku.   boa mik  