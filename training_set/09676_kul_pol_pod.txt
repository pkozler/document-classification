 Mikulov chce zrekonstruovat kaple na tamním Svatém kopečku  Mikulov (Břeclavsko) 18. ledna (ČTK) - Radnice v Mikulově chce nechat opravit všech 17 kaplí na tamním Svatém kopečku, které patří k významným památkám na Moravě. Jsou v dezolátním stavu. Poškodili je čas i vandalové. Jejich obnova přijde na 20 milionů korun. Město je zatím s žádostmi o dotaci na tento projekt neúspěšné. Proto zvažuje, že požádá o pomoc případné sponzory, řekl dnes ČTK starosta Rostislav Koštial (ODS).   Svatý kopeček je společně se zámkem známou dominantou Mikulova. Kaple vytváří křížovou cestu, která je na vrcholu kopce ukončena Kostelem svatého Šebestiána. Všechny objekty v této lokalitě jsou majetkem katolické církve, která na jejich obnovu nemá peníze. Mikulov si je proto pronajal od Biskupství brněnského a nyní se snaží zajistit jejich rekonstrukci.   Loni se podařilo obnovit první z těch církevních památek - Kapli Božího hrobu. Vystavěna byla v 17. století a je nejstarší kopií jeruzalémského Božího hrobu na Moravě. Rekonstrukce přišla na 1,5 milionu korun. Zahrnovala opravu střechy, poškozených fasád, kování na oknech, kamenných prvků i sochy Krista.   "U většiny kaplí jsou opadané fasády. Je nutné opravit okna. Mají zničená schodiště. Někde je silně poškozená výmalba a dokonce chybí i části původní výzdoby," uvedl starosta.   Mikulov s žádostmi o dotace na projekt již dvakrát neuspěl. Proto jeho vedení zvažuje, že vyzve firmy popřípadě spolky k tomu, aby některou ze staveb pomyslně adoptovali a následně uhradili její obnovu. Rekonstrukce menších objektu přijde na několik set tisíc korun, oprava velkých kaplí bude stát asi milion korun a obnova kostela na tři až pět milionů korun.   "Nemůžeme nechat tyto ojedinělé památky dále chátrat. První jednání se sponzory byla zahájena. Pevně doufáme, že se nim již brzy přidají další," dodal Koštial.   Vladimír Klepáč sap  