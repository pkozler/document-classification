 Čtvrtletní zisk IBM stoupl o devět procent, překonal očekávání  San Francisco 19. ledna (ČTK) - Čistý zisk amerického technologického gigantu IBM se ve čtvrtém čtvrtletí meziročně zvýšil o devět procent na 5,3 miliardy dolarů (95,6 miliardy Kč). Překonal tak očekávání analytiků. IBM nyní těží z růstu podnikových výdajů do modernizace počítačových systémů.   Celkové tržby společnosti stouply o sedm procent na více než 29 miliard dolarů. "Je to známka zvýšených výdajů v oblasti informačních technologií," uvedl analytik Bob Djurdjevic ze společnosti Annex Research. V Číně se tržby IBM zvýšily o 25 procent a v Rusku vzrostly dokonce o 46 procent.   Firma IBM v uplynulém desetiletí přesunula svou pozornost od počítačového hardwaru ke službám a softwaru. Své produkty prodává především podnikům a velkým organizacím a je považována za dobrý ukazatel zdraví celosvětového technologického sektoru, napsala agentura AP.   Výzkumná společnost Gartner předpokládá, že celosvětové výdaje na informační technologie se letos zvýší na 3,6 bilionu dolarů (65 bilionů Kč). To by představovalo pětiprocentní nárůst oproti loňském roku.   pmh dvd  