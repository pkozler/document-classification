 Pod Karlovým mostem v Praze začaly barokní vodní slavnosti  --------------------    Ke zpravodajství: FOTO ve Fotobance;   ID foto:  P201005150283001 ,  P201005150267801 ,  P201005150271901 ,  P201005150268201    --------------------    Praha 13. května (ČTK) - Dvě desítky benátských historických veslic dnes večer vypluly na hladinu Vltavy poblíž Karlova mostu v Praze. Jejich slavnostní spuštění zahájilo již třetí ročník barokního festivalu Navalis, který o víkendu pokračuje závody gondol, koncerty, světelnou show a obřím ohňostrojem. Součástí vodních slavností na počest svatého Jana Nepomuckého bude letos poprvé i procesí s barokními kočáry a kladrubskými hřebci.   Davy zvědavců dnes po 20:00 hodině zaplnily okolí náplavky u Hergetovy cihelny, aby sledovaly veslaře, jak na hladinu spouští plavidla známá z kanálů severoitalského přístavního města.   Nebyly mezi nimi podle organizátora akce a ředitele Muzea Karlova mostu Zdeňka Bergmana jen klasické gondoly, ale i jejich "nákladní" verze zvaná caorlina, původně sloužící k přepravě potravin do Benátek. Nechyběla vojenská batea či závodní mascarety, jejichž posádky v sobotu dopoledne změří své síly v regatě.   Většina lodí dorazila do Prahy přímo z Benátek, své plavidlo sem přivezli i členové klubu gondoliérů z Vídně. Největší pozornost přitahovala 23 metrů dlouhá čtrnáctiveslice zvaná quattordesona.   Sobotní program kromě regaty u Karlovu mostu nabídne také Benátské odpoledne na Čertovce s ochutnávkou jídla a vína z tohoto italského regionu.   Hlavní program slavností Navalis naplánovali organizátoři na neděli. Vltavu budou opět křižovat historická plavidla a přes Karlův most projde procesí, do něhož se zapojí zdobené barokní kočáry, nosiči pochodní a hřebci z Kladrub. Program vyvrcholí večerním představením, kdy na Vltavě poplují gondoly za zvuků barokní hudby a pod svitem ohňů.   Festival zakončí okolo 21:30 slavnostní ohňostroj, který osvětlí jednu z ikon slavností - skleněnou sochu sv. Jana Nepomuckého, patrona lodníků a plavců a ochránce mostů, na jehož počest se festival Navalis pořádá.   Pavel Hortig jnd  