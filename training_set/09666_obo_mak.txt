 Západočeští celníci vybrali na spotřební dani téměř 5 mld. Kč  Plzeň 20. ledna (ČTK) - Celníci v Plzeňském a Karlovarském kraji vybrali za loňský rok na spotřební dani od výrobců a dovozců 4,677 miliardy korun. Jde o desetinový meziroční nárůst, což zhruba koresponduje s průměrným loňským zvýšením sazeb daně. Vzhledem k tomu, že sazby spotřební daně rostou, nevypovídá číslo o vyšší spotřebě v regionu, řekla ČTK mluvčí Celního ředitelství Plzeň Jitka Blahutová. V západních Čechách se vybralo nejvíce na spotřební dani z lihu a piva, protože v regionu sídlí jejich nejvýznamnější tuzemští výrobci.   Zejména díky plzeňskému Stocku, největší tuzemské likérce, vybrali loni celníci nejvíce na spotřební dani z lihu a lihovin, a to 2,384 miliardy korun. Meziroční srovnání, které celníci poskytli pouze za 11 měsíců, říká, že šlo o přibližně stejné číslo. Prosincové prodeje, které byly loni silné, mohly ale celkovou sumu mírně zvýšit.   Na dani z piva vybrali loni celníci, hlavně díky Plzeňskému Prazdroji, 1,975 miliardy Kč. Meziročně za 11 měsíců jde o nárůst o téměř 300 milionů Kč. Také u piva ale mohl srovnání s rokem 2009 ovlivnit silný prosinec. Téměř dvojnásobný nárůst na loňských 196 milionů Kč evidují celníci u minerálních olejů; 45 milionů korun vybrali loni na spotřební dani ze šumivých vín. Díky jejich největšímu výrobci Bohemia Sekt Starý Plzenec je to po ústeckém regionu a Praze třetí nejvyšší výběr v ČR.   Celníci vybírají spotřební daně z piva, vína, tabákových výrobků, lihu, minerálních olejů a od roku 2008 také ze zdrojů energie zatěžujících životní prostředí, a to jak u zboží vyrobeného v ČR, tak dováženého.   Celní správa vybrala po celé ČR za loňský rok na spotřební dani 138 miliard korun, což bylo meziročně o 2,5 procenta, tedy o sedm miliard Kč více. Daňové inkaso je ale nižší, než o kolik vloni daň zdražila. U všech komodit se sazby zvýšily v průměru o desetinu.   Václav Prokš mol  