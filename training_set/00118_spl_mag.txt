 Slavnosti v Ivančicích nabídnou přes čtyři tuny čerstvého chřestu  --------------------    Ke zpravodajství: ilustrační FOTO ve Fotobance  ID foto:  F201105040226601 ,  F201105040240601    --------------------    Brno 11. května (ČTK) - Tradiční Slavnosti chřestu, které se konají příští pátek a sobotu v Ivančicích na Brněnsku, nabídnou labužníkům přes čtyři tuny čerstvého chřestu z české, ale především slovenské produkce. Návštěvníci 17. ročníku akce budou mít možnost ochutnat i speciality z chřestu, které připraví restaurace z regionu, uvádí se na informačním serveru obce. Dvoudenní akce, kterou pořádá kulturní a informační centrum v Ivančicích, se bude konat příští pátek a sobotu na několika místech města.   Ivančice jsou s pěstováním chřestu spojeny už od 19. století, takzvaný "ivančický špargl" byl údajně kdysi v Evropě známější než plzeňské pivo. Chřest se dnes ale ve větším množství v Ivančicích nepěstuje, většinu čerstvého chřestu dovážejí organizátoři akce ze Slovenska.   "Letos budou mít návštěvníci možnost ochutnat až 15 různých specialit z chřestu včetně dezertů. Najdou je ve stáncích, kam je dodají místní restaurace," sdělil ČTK ředitel informačního centra Aleš Tureček.   Návštěvníci se mohou těšit třeba na pečená kuřecí prsa s kukuřičným pyré a chřestovým ragú, vařený chřest s estragonovým krémem, chřestovou pomazánku, chřestový koláč s rebarborou nebo chřestové pirohy.   Podle ivančického webu dovezl první sazenice do obce v roce 1829 místní lékárník a radní Anton Worell. Jeho chřestovnictví pracovalo úspěšně téměř 90 let. Ivančický chřest pak prý město a jeho obyvatele proslavil v celém Rakousku-Uhersku i Evropě.   Ivančičtí se o obnovení pěstování chřestu ve velkém snaží od roku 1995, zatím však s nepříliš velkým úspěchem. V současnosti podle Turečka pěstují chřest jen místní zahrádkáři.   Ve spotřebě chřestu v Evropě vynikají Němci. Chřestová sezona tam začíná v první polovině dubna a končí přesně 24. června, tomuto datu se říká také "chřestový Silvestr". Ve významných chřestových oblastech, ale i ve městech se při příležitosti zahájení chřestové sezony pořádají slavnosti. Nejvíc obliba pěstování chřestu zakořenila v Dolním Sasku, Severním Porýní-Vestfálsku a v Braniborsku, tedy na severu a západě Německa.   Chřestu neboli šparglu (z jeho německého názvu Spargel) se přisuzují omlazující a regenerační účinky, někdy bývá dokonce považován za afrodiziakum. To vše souvisí s vysokým obsahem důležitých vitaminů a minerálů. Chřest totiž má stimulační účinek na krvetvorbu, pomáhá udržet zdravý cévní systém a silné srdce a zlepšuje zásobování mozku kyslíkem.   Chřest se pěstuje už 5000 let, znali ho staří Egypťané, Číňané, Řekové a Římané. V Evropě se ve větší míře začal pěstovat v 16. století, hlavně v Nizozemsku, Francii a Německu.   lab kš  