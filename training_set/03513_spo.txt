 Basketbalisté Prostějova podlehli ve Vyzývacím poháru Ostende  Prostějov 18. ledna (ČTK) - Basketbalisté Prostějova vstoupili do osmifinálové fáze Vyzývacího poháru domácí porážkou 66:74 od belgického týmu Telenet Ostende. Hanáci vyhráli poločas a ještě krátce po změně stran vedli 38:31, ale pak začal diktovat tempo hry soupeř. Ve druhém kole nastoupí Prostějov za týden v Zadaru, který dnes prohrál s Lokomotivem Kubaň 69:87.   Prostějovu se v úvodu nedařila střelba, čtyři a půl minuty čekal na první koš, jehož autorem byl Hyzy, a soupeř získal rychle až sedmibodový náskok. Teprve v závěru první čtvrtiny začal hanácký tým postupně smazávat manko. Největší zásluhu na srovnání kroku měl v této fázi nejlepší domácí střelec Veikalas.   Po jeho tříbodovém koši a následném dvoubodovém Prostějov v 11. minutě vyrovnal a o čtyři minuty později po další trojce Veikalase svěřenci trenéra Petera Bálinta poprvé v zápase vedli (24:23). V poločase byli o čtyři body vpředu a záhy po změně stran se ujali vedení 38:31.   Od tohoto okamžiku se ale herní pohoda domácích vytratila. Basketbalisté Ostende zvýšili agresivitu, střelecky se prosadili zejména Američané Lojeski, Faison a Mitchell, kteří měli výrazný podíl na obratu. Od stavu 56:66 se sice domácím znovu díky Veikalasovi podařila osmibodová šňůra, ale soupeř odpověděl stejnou mincí.   poš gi  