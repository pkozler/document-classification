 ČEZ obnovil výstavbu obřího větrného parku v Rumunsku  Bukurešť 2. května (ČTK) - Česká elektrárenská společnost ČEZ v únoru obnovila výstavbu obřího větrného parku v Rumunsku, kterou loni v srpnu přerušila kvůli sporu ohledně stavebních povolení s tamními úřady. Oznámila to dnes podle agentury Reuters firma. Dodala, že projekt by měl být dokončen v příštím roce.   Větrný park má tvořit 240 turbín a s celkovou kapacitou 600 megawattů má být podle dřívějších informací největší v Evropě. Výstavba by si měla vyžádat celkem 1,1 miliardy eur (26,6 miliardy Kč). Původně se předpokládalo, že bude dokončena již letos.   Zahraniční investice do rumunského energetického sektoru se nyní soustředí zejména na větrné parky. Na projektech v této oblasti pracuje kromě ČEZ i řada dalších firem, například italský Enel. ČEZ se loni rozhodl odejít ze společného podniku na výstavbu dalších dvou bloků rumunské jaderné elektrárny Černavoda.   pmh vju  