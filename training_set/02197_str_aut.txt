 Výroba aut v ČR stoupla loni o 7 pct na 1,04 milionu, odhadlo SAP  Doplnili jsme komentář analytika v 5. a 6. odstavci, upravili jsme 1. a 4. odstavec.   --------------------    Praha 6. ledna (ČTK) - Výroba osobních aut v Česku loni stoupla o 7,4 procenta na 1,039 milionu vozů. Je tak 14. nejvyšší na světě. Vyplývá to ze dnes zveřejněného odhadu Sdružení automobilového průmyslu (SAP) a Mezinárodní organizace výrobců automobilů OICA. V počtu vyrobených osobních aut na 1000 obyvatel patřilo podle odhadu loni Česku druhé místo na světě za Slovinskem.   Největším výrobcem zůstala podle odhadu OICA loni Čína, která zvýšila produkci o desetinu na 11,43 milionu aut, na dalších místech si pozice udržely Japonsko s 8,2 milionu a Německo s 5,3 milionu vyrobených aut. Zatímco japonská výroba rostla o pětinu, Německo zaznamenalo sedmiprocentní růst.   Česko si proti roku 2009 o dvě místa pohoršilo. Pravděpodobně jej předhonilo Rusko a Mexiko. Mezi evropskými zeměmi je ČR na šestém místě.   V počtu vyrobených osobních aut na 1000 obyvatel skončila ČR v loňském roce druhá na světě s 98,9 vozu. V prvním Slovinsku se vyrobilo 102,1 vozu na 1000 obyvatel, u třetího Slovenska to bylo 95,6 automobilu. Aby se ČR dostala na první příčku, musela by loni vyrobit 1,075 milionu aut.   Podle analytika KPMG Jana Linharta není překvapivé, že jedničkou na světovém trhu je v objemu výroby i prodeje osobních aut Čína. Ta bude svůj náskok dále zvyšovat, a to i přesto, že domácí poptávka v Číně už neroste tak velkým tempem jako v předchozích letech. Svou pozici pravděpodobně dlouhodobě udrží i Japonsko a Německo.   "Na dalších místech však v následujících letech očekáváme značné změny. Svou pozici by v následujících letech měly posilovat zejména rozvíjející se ekonomiky. Hlavní část růstu produkce tak bude i na dalších zemích skupiny BRIC, tedy Brazílii, Indii a Rusku," uvedl Linhart. ČR má podle něj v příštím roce šanci stát se světovou jedničkou v počtu vyrobených aut na obyvatele. České automobilky totiž v roce 2010 nedosáhly na strop svých kapacit a mají určitý prostor pro růst produkce.   "Je však otázkou, jak se budou výše uvedené odhady lišit od skutečných porovnatelných čísel o produkci osobních automobilů za rok 2010 v jednotlivých zemích. Tyto souhrnné údaje budou k dispozici nejdříve až koncem prvního čtvrtletí tohoto roku," uvedl ředitel SAP Antonín Šípek.   jsa dvd  