 Registr povolenek i evropský trh zůstávají kvůli hackerům zavřeny  Upravili jsme a rozšířili o vyjádření Evropské komise v 1., 2., 5. a 7. odstavci.   --------------------    Praha/Brusel 20. ledna (ČTK) - Český registr obchodování s emisními povolenkami zůstane v důsledku neoprávněných manipulací s účty některých obchodníků uzavřen na dobu neurčitou. Agentuře Reuters to dnes sdělil zástupce správy rejstříku emisních povolenek OTE Miroslav Řehoř. Evropský trh s povolenkami ETS zůstane rovněž uzavřen, dokud národní registry nebudou bezpečně zajištěny, sdělila Evropská komise.   Manipulace s účty mají patrně na svědomí počítačoví hackeři, kvůli kterým uzavřely své registry také další evropské země. "Pro nás je to v tuto chvíli krádež, nikoli sabotáž. Je možné, že jde o koordinovanou akci, protože poslední případy se odehrály během posledních pěti dní," uvedla na brífinku v Bruselu mluvčí komise Maria Kokkonenová.   "V tuto chvíli nevidíme možnost znovuotevření registru, neboť útok by byl velmi vážný a situace je nyní poměrně komplikovaná," uvedl Řehoř. "Někdo určitě manipuloval s daty několika držitelů účtů v registru. Byl to pravděpodobně hacker," dodal. Správce registru se nyní snaží systém odpovídajícím způsobem zabezpečit.   Ve středu zjistil registr zmizení 470.000 emisních povolenek z účtu českého obchodníka Blackstone Global Venture v hodnotě téměř sedmi milionů eur (170 milionů Kč). Podle Řehoře byli postiženi také jiní obchodníci.   V pátek budou o nejnovějších incidentech diskutovat zástupci členských států EU a budou se snažit zjistit zdroj útoku. "Mohl by to být jeden zdroj, mohlo by jich být víc," řekla mluvčí.   Evropská komise ve středu v reakci na zprávy z Česka a dalších zemí pozastavila nejméně na týden většinu transakcí v ETS a uzavřen byl i francouzský trh BlueNext. Po zprávě o incidentu v Česku své národní registry uzavřelo Řecko, Estonsko a Polsko a o den dříve už byl kvůli útoků hackerů uzavřen rakouský registr.   Na otázku, kdy by se mohlo obchodování s právy na emise oxidu uhličitého obnovit, mluvčí řekla: "Závisí to na rychlosti reakce členských států. Čím dříve posílí bezpečnostní opatření, tím dříve můžeme systém znovu otevřít." Trh s emisemi je klíčová součást programu EU proti globálnímu oteplování a obchoduje se zde s právy, která vlády podle limitů stanovených v Bruselu rozdělují průmyslovým podnikům.   hp lko vju  