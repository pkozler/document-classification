 LČR:Hodnota tendru na lesní práce po roce 2012 činí 7,6 mld.  --------------------    Ke zpravodajství: AUDIO; FOTO/aktuality   Doplnili jsme další informace a vyjádření LČR ve 2. až 6. odstavci.   --------------------    Praha 2. května (ČTK) - Předpokládaná hodnota zakázek na práce ve státních lesích po roce 2012 dosáhne přibližně 7,6 miliardy korun. Firmy se během pěti let o zakázky utkají celkem na 117 územních jednotkách. Na tiskové konferenci to dnes uvedli zástupci státního podniku Lesy České republiky. Tendr kritizují například ekologické Hnutí Duha a některé dřevozpracovatelské organizace.   Vítězové tendrů budou zajišťovat pěstební práce, dřevo budou těžit a dále jej sami i prodávat. Soutěž je postavena na tzv. senátním systému; při něm je založen pětiletý cyklus a v každém roce se bude soutěžit na jedné pětině jednotek. Zájemci o zakázky se o ně utkají ve dvou kolech. První kolo omezí počet účastníků druhého kola na maximálně deset. Vítězem se stane ten, kdo ve druhém kole pro danou část zakázky nabídne nejvyšší cenu.   Vítězné firmy budou pětinu vytěženého dřeva muset dál nabídnout prostřednictvím burzy či aukcí, aby se dřevo dostalo i na menší zpracovatele. Desetina území má být vyhrazena pro malé těžaře. Podle generálního ředitele LČR Svatopluka Sýkory by vítězové tendrů měli být známí v polovině letošního září.   Podmínky tendrů LČR konzultovaly s antimonopolním úřadem i protikorupční organizací Transparency International. Ta k tendru uvedla, že není diskriminační a ani výrazně neomezí hospodářskou soutěž.   "Tendry na lesnické práce přinášejí jasná a férová pravidla pro všechny subjekty na trhu a celému lesnicko-dřevařskému sektoru stabilitu, dlouhodobou perspektivu a možnost efektivního plánování investic," uvedl dnes Sýkora.   Kritici tendru navrhovali to, aby soutěž byla odložena na červen a zahájila se nová diskuse nad podmínkami tendru. Ministr zemědělství Ivan Fuksa (ODS) výzvu k odložení soutěže odmítl. Kritici se bojí zejména vzniku regionálních monopolů lesnických firem, které by vedly k likvidaci menších regionálních podniků a živnostníků podnikajících v lesnictví.   LČR patří asi polovina lesů v zemi, tedy přes 1,3 milionu hektarů. Z nich do tendru půjde zhruba 90 procent plochy. Přibližně desetinu lesů státní podnik spravuje prostřednictvím svých pěti lesních závodů. Státní podnik v minulém týdnu odeslal oznámení o soutěži na portál veřejných zakázek, kde bylo oznámení dnes zveřejněno.     mjr jw vju  