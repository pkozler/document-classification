 Sobotka asistoval u dvou gólů St. Louis a na závěr se popral  Zprávu jsme celkově rozšířili.   --------------------    New York 13. ledna (ČTK) - Útočník Vladimír Sobotka zaznamenal ve středečním utkání NHL dvě asistence, přesto se St. Louis prohrál na ledě Anaheimu 4:7. V obou případech se po přihrávkách českého hokejisty prosadil David Backes, který svými góly snížil v druhé třetině na 2:3. Další drama ale nepřipustil Bobby Ryan, který na začátku třetí třetiny zkompletoval hattrick a navíc si připsal asistenci u páté branky týmu.   Skóre postupně Ducks navýšili až na 7:2, hosté alespoň na konci utkání dvěma zásahy zkorigovali výsledek. Jednoznačný stav zápasu vyústil v závěru v sérii bitek a do jedné z nich se zapojil i Sobotka, který se porval s Mattem Beleskeym. Český útočník v bitce prohrál, inkasoval pár úderů a nakonec ho soupeř povalil na led.   Ryan dal tři góly v jednom utkání potřetí v kariéře, ale poprvé doma. "Je to něco mimořádného, protože za hattrick venku vás neodmění čepicemi na ledě," konstatoval hráč, který je při absenci Ryana Getzlafa velkou oporou ofenzivy Anaheimu. V posledních třech zápasech skóroval šestkrát.   Hokejisté Pittsburghu konečně vyhráli i bez kapitána Sidneyho Crosbyho, který vynechal čtvrté utkání v řadě kvůli otřesu mozku. Penguins uspěli v Montrealu zásluhou efektivních přesilových her, v nichž čtyřmi góly otočili stav z 1:2 na konečných 5:2. Třemi body se pod výhru podepsali Jordan Staal, Alex Goligoski a Kris Letang.   V dresu poražených se jednou trefil Tomáš Plekanec, který se v tabulce českých kanonýrů vyrovnal se třinácti zásahy Milanu Hejdukovi.   Při absenci Crosbyho vstřelili Penguins v předchozích třech zápasech pouze tři branky a získali jediný bod. "Rozdíl je v tom, že už nemusíme odpovídat na otázky, proč bez něho nevyhráváme," uvedl Goligoski, autor dvou branek. "My jsme přitom hráli pod svými možnostmi. Ať je, nebo není Sid v sestavě, musíme hrát pořád jako dneska," podotkl Goligoski.   Podle trenéra Dana Bylsmy není jasné, kdy se Crosby bude moci vrátit do hry, protože stále není v pořádku.   V přímém souboji o vedení v Jihovýchodní divizi porazili hokejisté Tampy Bay doma Washington 3:0. Brankář Dwayne Roloson, jehož Tampa Bay získala z New Yorku Islanders na Nový rok, zastavil 23 střel a ve čtvrtém startu v novém působišti si připsal druhou nulu.   "Je nutné, abych něco říkal? Můžu se jen smát," uvedl trenér vítězného celku Guy Boucher. "V jeho podání vypadají zásahy tak jednoduše, přitom se často nejedná o lehké situace," dodal na adresu jednačtyřicetiletého brankáře, který vychytal Washington i před osmi dny. "Výsledek je stejný, ale musím pochválit hlavně své spoluhráče. Obránci i útočníci hráli neskutečně," doplňoval Roloson.   Tampa Bay, která v předchozích třech letech chyběla v play off, je po polovině sezony v příjemné situaci: zvítězila v sedmi z posledních deseti zápasech a vede divizi o dva body před Washingtonem. "Musíme zůstat pokorní. Dnešní vítězství nás těší, ale už v pátek hrajeme znovu a po něm bude tenhle zápas zapomenut," řekl autor jedné branky Sean Bergenheim.   Druhé čisté konto za sebou vychytal chicagský brankář Corey Crawford. Šestadvacetiletý nováček zaznamenal 24 úspěšných zákroků a dovedl úřadující šampiony k výhře 4:0 nad Coloradem. "Zlepšuje se každým dnem. Poznává soutěž, učí se a s obránci si rozumí čím dál více," pochválil Crawforda trenér Joel Quenneville. "Podává celou dobu vyrovnané výkony, věří si. Ono když se daří, puk vám připadá větší," dodal kouč Chicaga.   Obhájce titulu nasměrovala k úspěchu osmá minuta, v níž se gólově prosadili Troy Brouwer a Dave Bolland. Na ně navázali v dalším průběhu Fernando Pisani a Jack Skille a Chicago zdolalo Colorado v letošní sezoně až na čtvrtý pokus. "Vůbec jsme se jim nevyrovnali v nasazení. Od začátku až do konce byli lepší. Odehráli jsme v tomto ročníku proti nim tři dobré zápasy, ale dnes jsme za těmito výkony zaostali. Každý z našeho týmu by měl hrát lépe," prohlásil trenér Avalanche Joe Sacco.   lbc ura  