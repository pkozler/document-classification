 Tesco v Jaroměři otevře první energeticky soběstačný hypermarket  Zprávu jsme upravili a aktualizovali v 2., 3. a 7. odstavci o nové informace.   --------------------    Praha 27. ledna (ČTK) - První energeticky soběstačný hypermarket, jehož provoz je díky vlastním kogeneračním jednotkám na řepkový olej šetrný k životnímu prostředí, otevře 10. února v Jaroměři obchodní řetězec Tesco. Náklady na stavbu ekologického hypermarketu jsou zhruba o třetinu vyšší než u klasických obchodů, vedení Teska ale počítá s jejich návratností. Novinářům to dnes v Praze sdělili zástupci Tesco Stores ČR. Podobně energeticky úsporné prodejny v Česku zatím žádný obchodní řetězec neprovozuje.   "Atypická dřevěná stavba (hypermarketu v Jaroměři) je prvním ekologicky šetrným hypermarketem s nulovou uhlíkovou stopou v kontinentální Evropě," uvedlo v tiskové zprávě Tesco. Nový hypermarket v Jaroměři bude mít spotřebu energie nejméně o patnáct procent nižší, než jakou mají moderní energeticky úsporné prodejny, které Tesco v ČR provozuje například v Žatci. Technologie použité v Jaroměři chce obchodní řetězec Tesco využít i v dalších svých tuzemských prodejnách..   Ředitel stavebního oddělení Tesco Stores ČR Miroslav Friml dnes novinářům řekl, že investice do stavby hypermarketu v Jaroměři jsou o necelých 30 procent vyšší než u srovnatelného standardního objektu. "Návratnost investic očekáváme v horizontu 14 let," dodal.   Energetickou soběstačnost budovy hypermarketu v Jaroměři zajišťují dvě kogenerační jednotky, které produkují dostatek energie pro veškerý provoz hypermarketu. "Jako palivo je v nich využit čistý řepkový olej, ze kterého jednotky vyrábějí nejen elektrickou energii, ale také teplo pro vytápění a chlad pro chlazení objektu," řekl Friml.   Na šikmých světlících střechy hypermarketu v Jaroměři jsou nainstalovány solární kolektory, které jsou spolu s kogeneračními jednotkami napojeny na absorpční výměník, který slouží pro přeměnu teplé vody na chladnou, která je pak zdrojem chladu pro zařízení hypermarketu. "K úsporám energie dochází i díky dalším opatřením. Ve střeše jsou umístěny světlíky umožňující přirozené osvětlení prodejní plochy. Díky jejich severnímu nasměrování však nedochází v letním období k nežádoucímu přehřívání objektu," podotkla mluvčí Tesco Stores ČR Eva Karasová.   Osvětlení prodejní plochy v novém hypermarketu lze regulovat podle intenzity denního světla. Dešťová voda bude zachytávána v akumulační nádrži a použita na splachování toalet, mytí podlah či zalévání zeleně. "Převratnou novinkou, kterou v blízké budoucnosti Tesco představí se společností ČEZ, je dobíjecí zařízení pro elektromobily, které bude umístěno přímo na parkovišti hypermarketu," uvedla Karasová.   Tesco původně uvažovalo také o tom, že v distribučním centru v Postřižíně postaví větrnou elektrárnu, zatím ale její přípravu pozastavilo. "Soustředili jsme se na projekt v Jaroměři," podotkl Friml, podle kterého se ale Tesco hodlá v následujících letech věnovat také výrobě elektrické energie z obnovitelných zdrojů. "Větrná elektrárna je jednou z možností. Uvažujeme rovněž o tom, že budeme investovat do menší vodní elektrárny," dodal.   Obchodní řetězce v poslední době nejen v Česku více investují do nových technologií, s jejichž pomocí snižují energetickou náročnost velkoplošných prodejen. Ceny energií totiž výrazně rostou, takže výdaje na vytápění či zásobování obchodů elektrickou energií hrají stále důležitější roli v nákladech řetězců, které na druhou stranu bojují o zákazníky nízkými cenami zboží. V prodejnách je proto například regulováno osvětlení či vytápění a obchody jsou vybavovány úspornými chladničkami a mrazničkami.   Společnost Tesco vstoupila na tuzemský trh v roce 1996. Nyní v Česku provozuje celkem 156 obchodů, osmnáct čerpacích stanic a šest obchodních center.   beh vju dvd  