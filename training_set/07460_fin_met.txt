 Pojišťovny už v Česku evidují stovky povodňových škod  Praha 16. ledna (ČTK) - Pojišťovny už evidují několik stovek škod, které jejich klientům způsobily v posledních dnech záplavy. Celková výše škod se pohybuje v milionech korun. Mezi nejvíce postižené regiony patří Plzeňský, Karlovarský a Ústecký kraj. Vyplývá to z dnešních vyjádření pojišťoven pro ČTK.   Další nárůst počtu povodňových škod pojišťovny očekávají v následujících dnech poté, co velké voda opadne. Posilují proto počty mobilních techniků v terénu a operátorů v klientských centrech.   "Do dnešního dne se na naši infolinku obrátilo přes 30 klientů, kteří byli postiženi velkou vodou. Jde zejména o zatopené sklepy nebo zahrady u rodinných domků. Nejde tedy prozatím o škody velkého rozsahu. Největší nápor hlášení škod ale očekáváme v průběhu pondělí a úterý," sdělil dnes ČTK Petr Mikita z pojišťovny Kooperativa.   Více než pět desítek škod z víkendových povodní oznámili klienti Allianz pojišťovně, která první škody odhaduje na více než 1,5 milionu korun. "Operátorům se během uplynulých hodin ozývali především lidé z Karlovarského, Jihočeského, Ústeckého a Plzeňského kraje. Nejvíce voda zasáhla chaty a sklepy domů, ale také garáže a některé technické objekty," uvedl tiskový mluvčí Allianz pojišťovny Václav Bálek.   Česká pojišťovna už v pátek registrovala první stovku hlášení pojistných událostí ze záplav a povodní s odhadovaným pojistným plněním celkem 1,6 milionu korun. Jde hlavně o zatopené sklepní prostory, garáže a zahrady, řekl ČTK mluvčí pojišťovny Tomáš Zavoral. Podle prvních odhadů očekává v dalších dnech zvýšený počet nahlášených škod, a to v počtu několika stovek.   Hladiny řek především na západě, severu a ve středu Čech se tento týden zvýšily kvůli výraznému oteplení, které na mnoha místech doprovázel déšť.   Loňský rok byl pro tuzemské pojišťovny co do počtu kalamitních škod nejhorší od roku 1997, kdy Moravu zasáhly katastrofické povodně. Rozmary přírody způsobily jejich klientům loni přes 100.000 škod, jejichž celkový objem byl několik miliard korun. Nejvíce škod vzniklo v zimě následkem tíhy sněhu, o další se podělila květnová a červnová velká voda, srpnové bleskové povodně, následné krupobití a povodně na svátek svatého Václava.   beh jw  