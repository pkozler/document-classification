 TD Ameritrade zvýšil čtvrtletní zisk; počítá s dalším růstem  New York/Omaha (USA) 18. ledna (ČTK) - Americká společnost TD Ameritrade Holding, která je ve Spojených státech jedním z největších online makléřů, v prvním čtvrtletí svého fiskálního roku zvýšila čistý zisk o šest procent na zhruba 145 milionů dolarů (asi 2,6 miliardy Kč). Výnosy vzrostly o pět procent a dosáhly asi 656 milionů dolarů (zhruba 11,9 miliardy Kč). Podnik s dalším růstem počítá i do budoucna.   Zisk na akcii činil 25 centů, a zvýšil se tak z předchozích 23 centů před rokem. Analytici v anketě agentury Thomson Reuters v průměru počítali se ziskem na akcii 25 centů a výnosy 647,8 milionu dolarů.   Ameritrade generuje příjmy z poplatků, které vybírá od klientů za jejich obchodní pokyny. Vedle toho má ale příjem také z úroků a správy aktiv. Právě tento segment firmě zajistil růst, protože obchodní aktivita klientů byla slabší. Příjmy za správu aktiv během čtvrtletí firmě zajistily asi 51 procent všech příjmů.   "Pokračujeme v silném vnitřním růstu a naše strategie prokázala odolnost v obtížném, ale postupně se lepšícím makroekonomickém prostředí," sdělil k hospodaření firmy její šéf Fred Tomczyk.   spr jw  