 Farrell z Boney M zemřel podle vyšetřovatelů na selhání srdce  --------------------    Ke zpravodajství: FOTO ve Fotobance  ID foto: F201012300243201, P201012300523401, F201012300184601   --------------------    Moskva 5. ledna (ČTK) - Bobby Farrell, tanečník a zpěvák skupiny Boney M, který koncem prosince naposledy vydechl v ruském Petrohradě, zemřel na selhání srdce. Podle dnešní zprávy ruských vyšetřovatelů je vyloučeno cizí zavinění, příčinou smrti byla Farrellova srdeční choroba.   Jednašedesátiletý rodák z antilské Aruby zemřel 30. prosince v petrohradském hotelu Ambassador. Do Ruska se skupinou Boney M přijel na sérii vystoupení, většinou na privátních firemních oslavách. Před posledním koncertem i po něm si údajně stěžoval na potíže s dýcháním.   Farrell opustil rodný ostrov v 15 letech a živil se jako námořník. Později pracoval na diskotékách v Německu a v Norsku. V roce 1974 si ho německý hudebník a skladatel Frank Farian vybral jako zpěváka do skupiny Boney M.   Skupina prorazila v roce 1976 s písněmi Daddy Cool nebo Sunny. Vedle Farrella, který byl znám spíše jako showman a tanečník než jako zpěvák, ji tvořily ještě Liz Mitchelová, Maizie Williamsová a Marcia Barrettová.   jas dr  