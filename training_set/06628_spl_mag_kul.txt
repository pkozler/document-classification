 V sobotu začne sezona na Schwarzenberském plavebním kanálu  --------------------    Ke zpravodajství: FOTO ve Fotobance  ID foto:  FO02005366    --------------------    Nová Pec (Prachaticko) 16. května (ČTK) - Ukázky plavení dříví jsou připraveny na sobotní zahájení nové plavební sezony na Schwarzenberském kanálu v Jeleních Vrších na Šumavě; zazní i české a německé pohádky ze Šumavy a lidové písničky. Jak se dříví plavilo z Čech do Rakous, mohou turisté v sezoně uvidět celkem osmkrát; v srpnu je pak v plánu i ukázka pálení dřevěného uhlí v milíři, řekl dnes ČTK hlavní organizátor tradiční akce a plavební ředitel Hynek Hladík.   "V sobotu 21. května se nad Jeleními Vrchy ozve v pravé poledne fanfára, kterou zatroubí rakouský vypravěč Helmut Wittmann na kravský roh. Pak už se budou na pódiu budou střídat Češi a Rakušané, bude se hrát, zpívat a tancovat," přiblížil atmosféru už tradičního česko-rakouského setkání Hladík.   Horní portál plavebního tunelu pak bude od 13:00 romantickou kulisou vyprávění pohádek z obou stran Šumavy. Vyprávět budou Helena Svobodová z Prachatic spolu s Wittmannem. Po 14:00 pod myslivnou na Jeleních Vrších přečte plavební ředitel první letošní plavební rozkaz. Pak už se vydají polena a klády na první letošní pouť po hladině plavebního kanálu. Půl sáhu dlouhého a půl sáhu palivového dřeva popluje od lesovny na Jeleních Vrších po potok Hučice.   Setkání s uhlíři na Jeleních Vrších si zájemci mohou naplánovat na 13. a 14. srpna, 20. srpna pak bude tradiční setkání u Rosenauerovy kapličky. Plavební sezona skončí 17. září. V červenci se organizátoři akce z Folklorního sdružení Libín-S vydají na valnou hromadu Mezinárodní asociace plavců a vorařů do německého Bremerhavenu.   Schwarzenberský plavební kanál byl postaven k dopravě palivového dříví ze severních úbočí Šumavy přes hlavní evropské rozvodí k řece Grosse Muehl v Horních Rakousích a po ní až k Dunaji. Tam dělníci dříví vytáhli a přeložili na lodě či vory, aby se dostalo do Vídně.   Ve zlatých časech splavování, které trvaly zhruba sto let, projelo kanálem skoro osm milionů metrů palivového dříví. Toto množství by zaplnilo centrální českobudějovické náměstí do výšky sedmi Černých věží, tedy zhruba 500 metrů. Plavba směrem do Vídně skončila v roce 1892, přes rozvodí plulo dříví naposledy v roce 1916.   Doprava po kanálu k Vltavě a dřevoskladu v Želnavě, později v Nové Peci, trvala až do roku 1961. Od 70. let minulého století je Schwarzenberský plavební kanál zapsán v seznamu nemovitých technických památek.   mi jnd  