 Agrárníci vyzývají masokombináty, aby nekupovaly německé vepřové  --------------------    Ke zpravodajství: AUDIO   Doplnili jsme o vyjádření zpracovatelů masa v 1., 3. a 4.  odstavci a Státní veterinární správy v 6. a 7. odstavci a další informace v 10. odstavci. Doplnili jsme vyjádření ministra zemědělství Ivana Fuksy v České televizi v 9. a 10. odstavci.   --------------------    Pardubice 18. ledna (ČTK) - Agrární komora vyzvala masokombináty a jatka, aby neodebíraly vepřové maso z Německa. Kvůli dioxinové aféře totiž v Německu prodej vepřového masa silně poklesl a producenti se jej pokusí prodat v zahraničí, řekl dnes novinářům ředitel Svazu chovatelů prasat ČR Jan Stibal. Německé kontaminované maso by se tak mohlo objevit i na českém trhu. Podle zpracovatelů masa zodpovídají za nezávadnost dováženého masa státní dozorové orgány. Pokud EU nebo stát dovozy masa nezakáže, nevidí zpracovatelé důvod, proč dovozy masa z Německa omezovat.   "V Německu je výrazný přetlak vepřového masa. Čína a Korea uzavřely své hranice. Jsou signály, že budeme pojistný ventil, kam to maso unikne. Proto ta výzva," řekl Stibal.   Podle předsedy Českého svazu zpracovatelů masa Jaromíra Klouda za jeho nezávadnost zodpovídají české i německé dozorové orgány. "To je jako kdybyste mi řekl, že bych se neměl koupat u břehu Polska, protože v Egyptě někoho sežral žralok," uvedl. "Pokud se maso dováží a pokud Evropská komise nerozhodne o tom, že dovoz z Německa je rizikový a zavře ho, nevidím důvod, proč bych se u toho Baltu nekoupal," dodal. Maso, které vstupuje na český trh, podle něj musí být schváleno německými orgány, dovozce je navíc povinen oznámit to tuzemským veterinářům. Státní veterináři jsou navíc trvale přítomni ve výrobě velkých tuzemských závodů, dodal.   Případný impulz k omezení dovozů může podle něj přijít také ze strany spotřebitelů, pokud budou trvat na tuzemském původu masa. V takovém případě by zpracovatelé a obchodníci museli poslechnout hlas poptávky a změnit svou nabídku. Cena masa by však v takovém případě šla nahoru, neboť v posledních letech neustále klesající tuzemské chovy prasat již nejsou schopny krýt domácí spotřebu vepřového, která naopak dlouhodobě stagnuje kolem 40 kilogramů na osobu ročně.   Agrární komora to vidí jinak, situace podle ní není pod kontrolou. Česko neví, kolik masa s obsahem nebezpečných dioxinů se dostalo na český trh. Jde o fatální selhání německých orgánů. Naopak česká strana neučinila žádná preventivní opatření, řekl prezident komory Jan Veleba.   "My jsme podnikli kroky, které jsou v souladu s naší i evropskou legislativou," reagoval na Velebovy výroky mluvčí Státní veterinární správy (SVS) Josef Duben. Volání po tom, že by stát měl přijmou ochranná opatření, je podle něj poněkud zvláštní. Protože žádný jiný evropský stát nepřijal vůči Německu žádná ochranná opatření, nebude je v současnosti přijímat ani Česká republika.   "Pokud jde o dioxiny, je třeba říci, že jsme zatím nezjistili v zásilkách vepřového, drůbeže, ani vajec směřujících na náš trh překročení limitů stanovených pro obsah dioxinů. K dnešnímu dni jsme odebrali téměř 30 vzorků z došlých 27 zásilek a neprokázala se překročení ani u vepřového, ani u kuřecího, ani u krůtího, ani u vajec," řekl Duben. Další vzorky se nadále vyšetřují a tento postup bude dodržen minimálně do konce měsíce.   "Do České republiky se měsíčně doveze 17.000 tun vepřového, což je denně 85 kamionů. Dioxiny se míchaly do krmiv už od března 2010," upozornil Veleba.   Ministr zemědělství Ivan Fuksa (ODS) dnes České televizi řekl, že je přístupem Německa velmi znepokojen. Sousední země by podle něj měla na nebezpečné potraviny včas a okamžitě upozornit. Fuksa poznamenal, že 200 inspektorů v terénu za první týden odebralo tolik vzorků, co se standardně udělá za celý rok. "V současné době 200 inspektorů operuje v příhraničí, aby operovali monitorovali miniimport přes hranice v rámci regionu," dodal.   Fuksa věří, že Německo nyní poskytuje objektivní informace, které se monitorují. "Bez součinnosti německé strany, nemůžeme přesně zacílit," dodal. Čechům doporučil, aby se prodejců důrazně ptali na původ masa.   Šéf Agrární komory upozornil, že už velmi malé dávky dioxinů jsou zdraví nebezpečné. Nabourávají imunitní systém, způsobují snížení plodnosti a mají rakovinotvorné účinky. Dioxiny se dostaly do krmiv prostřednictvím tuků, které se používají jako pojivo. Výrobci využili odpad masných kyselin, který vzniká při výrobě biopaliv. Producenti krmných směsí je pak přimíchali do krmiv.   "Je to honba za ziskem, za snížením nákladů. Je to gangsterismus, který by se měl stát trestným činem," dodal Veleba. Je nutné chránit spotřebitele označením země původu na potravinářských výrobcích, řekl. Podporu zpřísnění označování původu potravin v minulém týdnu vyslovil také ministr Fuksa a za pravdu v tomto bodu dává zemědělcům také Duben.   Zástupci zemědělských firem dnes upozornili, že se maso dováží nejen do obchodů, ale jídelen či mateřských škol. Celá západní hranice od Chebu po České Budějovice je tímto ohrožena, řekl Josef Pyšek, ředitel společnosti LZ Odbyt z Klatovska.   Českým veterinářům se podařilo najít a pozastavit prodej zhruba pětiny z celkem 4500 kilogramů vepřového masa, které bylo na přelomu loňského a letošního roku dovezeno z Německa do Česka a mohlo obsahovat rakovinotvorný dioxin. Maso pocházelo z německé farmy používající krmivo s obsahem dioxinů. Polovina směřovala zejména do stravovacích zařízení ve Středočeském kraji. Z této zásilky veterináři našli a pozastavili prodej 145 kilogramů masa. V Ústeckém kraji se podařilo dohledat asi polovinu dodávky, tedy 820 kilogramů vepřového masa.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 krmiva pro hospodářská zvířata.   Spolkové ministerstvo zemědělství o víkendu oznámilo, že objevilo dalšího výrobce krmiv, který je podezřelý, že v jeho produktech se nachází jedovatý rakovinotvorný dioxin. Dodatečně bylo proto uzavřeno dalších 934 podniků ve spolkové zemi Dolní Sasko.   jlc jap mjr jpt  