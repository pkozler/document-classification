 Španělsko plánuje přeměnu spořitelen na banky  Madrid 21. ledna (ČTK) - Španělsko chce donutit regionální spořitelny, aby se z nich staly běžné banky a nabídly své akcie na trhu. Uvedla to agentura Reuters s odvoláním na zdroj blízký situaci. Investoři považují spořitelny, španělsky nazývané cajas, za slabé místo čtvrté největší ekonomiky eurozóny a obávají se, že by se mohly stát jedním z hlavních důvodů, které donutí Španělsko požádat eurozónu o pomoc ve stylu Irska.   Spořitelny by nabídkou akcií na burze získaly potřebné kapitál na další provoz. Pokud by jejich nabídka nepřilákala dostatečný zájem investorů, koupil by akcie státní fond pro restrukturalizaci bank FROB, dodal zdroj. Nyní FROB půjčuje peníze spořitelnám   Zadlužené spořitelny a jejich případná nákladná záchrana jsou považovány za hlavní nebezpečí pro španělskou vládu, která se snaží prudce snížit rozpočtový deficit. List El País dnes napsal, že vláda se chystá ještě do konce tohoto měsíce oznámit změnu zákona, která má urychlit reformu spořitelen, hlavně jim umožnit oddělení finančních a sociálních aktivit. Pokud by se spořitelnám podařilo získat soukromý kapitál, snížila by se potřeba finanční injekce od vlády. Podle některých analytiků potřebují spořitelny další kapitál v objemu 40 až 50 miliard eur (972,8 miliardy až 1,2 bilionu Kč).   Hlavním rizikem spořitelen je vysoká hladina špatných úvěrů, které jim zůstaly po zhroucení realitního trhu. Pět předních španělských spořitelen neprošlo zátěžovými testy evropských bank. Španělská centrální banka donutila loni spořitelny k několika fúzím a snížila jejich počet na 17 z původních 45.   irl jw  