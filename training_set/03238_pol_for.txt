 První skutečné snížení jaderného arsenálu přinesl START 1  --------------------    Ke zpravodajství: AUDIO; GRAFIKA   --------------------    Moskva/Praha 25. ledna (ČTK) - Dohody mezi Ruskem (SSSR) a USA týkající se zbrojení:     SALT 1 (Strategic Arms Limitation Talks) - První jednání o omezení strategických zbraní bylo ukončeno podpisem smlouvy v květnu 1972. Dohoda omezovala na pět let tehdejší počet mezikontinentálních balistických raket a stanovila stropy pro rakety na ponorkách. Součástí byla smlouva o nerozmisťování systémů raketové obrany ABM, ve které se země zavázaly nepoužívat ani nebudovat systém raketové obrany své země i v jiných oblastech s výjimkou jedné základny pro každou ze stran. USA v roce 2001 od smlouvy odstoupily; důvodem bylo, že jim údajně brání rozvíjet vlastní protiraketovou obranu.   SALT 2 - Jednání (1972 - 1979) navázalo na SALT 1 a bylo ukončeno podpisem smlouvy a společného prohlášení o směrech budoucího jednání o omezení strategických zbraní (SALT 3/START). Smlouva měla platit pět let (do 31. prosince 1985), ale USA po vstupu sovětských vojsk do Afghánistánu odmítly smlouvu ratifikovat. Obě strany ji však dodržovaly.   START 1 - Jednání o SALT 3 začala v Ženevě v červnu 1982 a Američané je nazvali START (Strategic Arms Reduction Talks). Smlouva byla uzavřena v červenci 1991 a nabyla platnosti v prosinci 1994. Zavázala k prvnímu skutečnému snížení stavu strategických jaderných arzenálů - zhruba o 30 procent v průběhu sedmi let. Potom mělo zůstat v USA a v Rusku po 6000 jaderných hlavicích na 1600 strategických nosičích. Platnost smlouvy vypršela 5. prosince 2009.   START 2 - Podle smlouvy, podepsané v lednu 1993, měly do roku 2007 USA a Rusko omezit počet jaderných náloží na strategických nosičích na 3500 (USA) a 3000 (Rusko), což bylo snížení na třetinu. Ratifikována byla až v roce 2000, když Putin přesvědčil parlament o nutnosti schválení. USA smlouvu ratifikovaly v lednu 1996. Rusko od smlouvy v roce 2002 odstoupilo.   Smlouva o snížení stavu strategických útočných zbraní (tzv. moskevská smlouva, SORT) - Zatím poslední smlouva, podle které by měly Rusko a USA snížit svůj jaderný arzenál na 1700 až 2200 hlavic z 6000 až 7000 do roku 2012. Smlouvu podepsali prezidenti George Bush a Vladimir Putin v květnu 2002, Rusové ratifikaci kvůli válce v Iráku dokončili až v polovině roku 2003.   Tzv. nový START - Nová dohoda nahradí smlouvu START 1. Prezidenti Dmitrij Medveděv a Barack Obama smlouvu podepsali loni 8. dubna v Praze, dnes smlouvu po ratifikaci Spojenými státy ratifikovalo i Rusko. Smlouva dává oběma státům sedm let na to, aby své strategické arzenály omezily zhruba o třetinu. Počet rozmístěných nosičů - letounů, raket a ponorek - se sníží na 700 kusů (spolu s nerozmístěnými celkem na 800 kusů), počet hlavic poklesne z nynějších 2200 na 1550.   David Preisler mik    