 Dva lékaři v Kyjově pili, nemocnice chce alkohol přísně trestat  Doplnili jsme další informace z TK od 4. odstavce.   --------------------    Kyjov 4. května (ČTK) - Kyjovská nemocnice chystá přísné kontroly pití alkoholu na pracovišti a trestání tohoto přečinu, řekl dnes novinářům její ředitel Josef Pejchl. Rozhodl tak poté, co v posledních dvou měsících vyšlo dvakrát najevo, že ve službě byli podnapilí lékaři. Před měsícem a půl to byl přednosta chirurgického oddělení Jan Smetka, minulý týden anesteziolog, informoval už dříve Hodonínský deník.   Namátkové kontroly na alkohol má dělat ředitel s náměstky. "V případě, že pracovník odmítne dechovou zkoušku na alkohol, okamžitě s ním ukončíme smlouvu," uvedl Pejchl.   Nemocnice dnes v tiskové zprávě uvedla, že alkohol často souvisí se syndromem vyhoření. Proto chce nemocnice ve spolupráci s psychologem připravit program prevence. Lékaři by se tam měli dozvědět něco o zásadách psychohygieny a odpočinku.   Pejchl, kterého kraj pověřil vedení nemocnice nedávno, chystá rozsáhlé změny. Reaguje na chyby, které ukázaly audity jak v práci personálu, tak v ekonomice. Podle ekonomického náměstka Jindřicha Plevy se například v nemocnici plýtvalo léky a zdravotnickým materiálem. Loni v prvním čtvrtletí se za ně utratilo 17 milionů korun, letos při stejných výkonech 21 milionů korun. "Asi je to nejspíš nekázní lidí, nikdo to (spotřebu) nehlídá," řekl.   I kvůli tomu chystá ředitel nové hodnocení primářů, kam se bude i spotřeba léků a materiálu započítávat. Chce zavést i jednotné vedení zdravotnické dokumentace, aby se o ni nemocnice mohla opřít v případě sporu s pacientem či rodinou.   Mluvčí nemocnice Tomáš Zdechovský dnes novinářům řekl, že nemocnice má obrovský vnitřní dluh, protože se do ní v minulých letech neinvestovalo. Jedna z větších minulých investic paradoxně skončila nezdarem; nemocnice před deseti lety zkolaudovala nový objekt centrálních operačních sálů a dalších oddělení. Nyní se však ukázaly statické poruchy, kvůli nimž tam praskají zdi. Chystá se proto rekonstrukce, kterou by měly stavební firmy vyřešit jako reklamaci. Podle Pejchla bude oprava přesto pro nemocnici mimořádně náročná, protože objekt je srdcem nemocnice a bez něj ji nelze provozovat. Nachází se v něm i počítačové zázemí včetně serverů, vše se nyní bude muset odstěhovat. "Před deseti lety se to stěhovalo dovnitř právě proto, že se na budovu nebude muset dlouho sáhnout," řekl Pejchl.   lce snm  