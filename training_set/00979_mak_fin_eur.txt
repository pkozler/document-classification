 Španělské spořitelny začnou hledat investory v Asii  Madrid/Brusel 18. ledna (ČTK) - Španělsko před dalšími zátěžovými testy bank nejprve zvýší kapitál svých problematických spořitelen. Řekla to dnes ministryně hospodářství Elena Salgadová. Ministři financí Evropské unie nyní dokončují podmínky zkoušek, jimiž podobně jako loni bude muset projít více než 90 bank z celé EU. Letos ale mají být zkoušky těžší a mají rovněž lépe testovat likviditu.   "Některé španělské cajas (spořitelny) v těch minulých testech propadly, čímž vyvstala nutnost rekapitalizace. Ta bude dosahovat zhruba dvou miliard eur," řekla Salgadová na tiskové konferenci po schůzce ministrů financí EU. Jakmile budou spořitelny rekapitalizovány, nemělo by se podle Salgadové stát, že v testech znovu propadnou.   Zdroje z regionálních španělských spořitelen agentuře Reuters řekly, že šéfové těchto institucí patrně už v březnu vyrazí do Asie a budou tam své ústavy prezentovat. Spořitelnám se zatím nepodařilo žádného zájemce ze soukromého sektoru přesvědčit, aby do nich investoval, i když spořitelny s podobnou prezentací loni jezdily po Evropě i Spojených státech.   Spořitelny čelí tlaku, aby si zajistily kapitál od soukromých investorů. Španělská vláda loni v tomto odvětví iniciovala vlnu fúzí, při které klesl počet spořitelen ze 45 na 17.   Bankovní sektor ve Španělsku zůstává roztříštěný a stále pociťuje dopady kolapsu realitního sektoru i nárůst nesplácených půjček. Logicky je tak hlavní příčinou obav o stabilitu financí španělské vlády. Spořitelny totiž tvoří asi polovinu finančního systému Španělska.   Zástupci spořitelen v rámci jarního turné po asijských zemích patrně navštíví Japonsko, Čínu, Singapur a Indonésii. "Investoři vyjadřují zájem. Rekapitalizace spořitelen ale není nic urgentního, problém je spíš ve financování a krátkodobé likviditě," poznamenal jeden ze zdrojů, na které se odvolává Reuters.   Španělsko má čtvrtou největší ekonomiku v eurozóně a v poslední době se o něm spekuluje jako o možném kandidátovi na poskytnutí zahraniční pomoci. Tu loni přijalo Řecko a Irsko a část analytiků si myslí, že další na řadě je Portugalsko. Pokud by se do potíží dostalo i Španělsko, které má rovněž vysoké dluhy, bylo by zřejmě nutné nejprve zvýšit objem záchranného fondu eurozóny. Touto otázkou se nyní zabývají ministři financí EU.   spr jw  