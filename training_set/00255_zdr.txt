 Nemocnost v Libereckém kraji vzrostla tento týden o 15,8 pct  Liberec 28. ledna (ČTK) - Výskyt chřipkových a respiračních onemocnění v Libereckém kraji se v tomto týdnu zvýšil o 15,8 procenta. Podle hygieniků připadá na 100.000 obyvatel v kraji 1461 nemocných, což je stále pod hranicí epidemie. Nemocnost v kraji je pod republikovým průměrem, výskyt onemocnění v Česku stoupl o 16,1 procenta a hygienici evidují v průměru 1729 pacientů na 100.000 obyvatel, řekla dnes ČTK mluvčí Krajské hygienické stanice v Liberci Zuzana Balašová. Za epidemii hygienici považují stav nad 2000 nemocných na 100.000 obyvatel.   Největší nemocnost je podle Balašové mezi dětmi do pěti let. "V tomto týdnu jsme také zachytili další případ výskytu pandemické chřipky (H1N1), je už druhý od začátku roku," řekla Balašová. Zatím ale podle ní nebylo v souvislosti s chřipkou zaznamenáno v Libereckém kraji žádné úmrtí. Loni bylo laboratorně potvrzeno 138 případů, sedm lidí nemoci podlehlo a 13 jich muselo být hospitalizováno na odděleních ARO nebo jednotce intenzivní péče.   Podle hygieniků je stále možné nechat se proti chřipce očkovat. Po očkování se zhruba za 14 dní vytvoří protilátky, které poskytují ochranu proti virům obsaženým ve vakcíně. Ochrana trvá šest až 12 měsíců.   ivc snm  