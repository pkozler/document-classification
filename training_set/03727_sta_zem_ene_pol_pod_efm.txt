 OHLS ŽS bude rekonstruovat kanalizaci v Ivančicích na Brněnsku  Brno 15. ledna (ČTK) - Zakázku na stavbu a rekonstrukci kanalizační a vodovodní sítě v Ivančicích a Oslavanech na Brněnsku získala stavební společnost OHL ŽS. Investorem je Svazek vodovodů a kanalizací Ivančice. Pro Ivančice a Oslavany je to jedna z největších zakázek v historii. Také v regionu jde aktuálně o jeden z největších projektů v objemu zhruba tři čtvrtě miliardy korun. Společnost OHL ŽS to uvedla v tiskové zprávě.   Projekt spolufinancuje Evropská unie. Celkové náklady dosáhnou 662,256 milionu korun bez DPH. Z toho 160 milionů půjde na čističku odpadních vod a její rozšíření. Evropská unie přispěje částkou 444,576 milionu korun. Projekt je dále spolufinancován z dotací Státního fondu životního prostředí (26,151 milionu) a Jihomoravského kraje (13 milionů) a z vlastních zdrojů investora ve výši 178,528 milionu korun bez DPH.   Rekonstruováno bude 7,8 kilometru kanalizace v Ivančicích a 2,4 kilometru v Oslavanech. Nově bude vybudováno 18,6 kilometru kanalizace. U rekonstrukce vodovodu připadne na Ivančice sedm kilometrů, na Oslavany osm kilometrů. Hotovo má být do konce listopadu příštího roku. Projekt je součástí balíku stavebních akcí, které mají pomoci vyčistit od splaškových vod řeky Jihlavu a Svratku nad novomlýnskými nádržemi.   V případě Ivančic půjde o největší investici historie. Radnice dosud financování svého podílu nedořešila. Částku zaplatí z rozpočtu, který ročně činí kolem 200 milionů korun, a půjčky.   vrn kš  