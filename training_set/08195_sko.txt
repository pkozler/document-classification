 Zaměstnanci Mendelovy univerzity v Brně volají po zřízení školky  Brno 4. ledna (ČTK) - Zaměstnanci Mendelovy univerzity v Brně volají po zřízení univerzitní mateřské školky. Vedení univerzity zjistilo, že by školku rádi využili rodiče nejméně 200 dětí. Nyní škola shání peníze na vybudování zařízení. ČTK to řekla mluvčí školy Kateřina Brettschneiderová. Podobné úvahy se objevují také na Vysokém učení technickém v Brně. Školku zvažovala i Masarykova univerzita, nakonec ale myšlenku opustila.   V Brně je nedostatek míst ve školkách, který pociťují i zaměstnanci univerzit. Mendelova univerzita uspořádala dotazníkový průzkum, v němž univerzitní školku podpořilo 95 procent z 1136 respondentů, uvedla Brettschneiderová. Pracovní název Hrášek získala plánovaná školka podle symbolu univerzity - hrachu, s nímž experimentoval zakladatel genetiky Johann Gregor Mendel.   Při úvahách o financování se Mendelova univerzita inspiruje zkušenostmi škol v Olomouci a Zlíně a Českého vysokého učení technického v Praze. Přestavbu vhodných prostor chce univerzita zaplatit z peněz ministerstva školství nebo Evropského sociálního fondu, provozní prostředky by mohla získat například z Operačního programu Lidské zdroje a zaměstnanost. Výzkumné organizace mohou na firemní školku získat z operačního programu dotaci až osm milionů korun.   Volání po školce se ozývá také na Vysokém učení technickém. "Zatím děláme průzkum zájmu o školku," uvedla mluvčí školy Jitka Vanýsková.   Masarykova univerzita se již před časem rozhodla, že školku zatím nezřídí. Důvodem je především to, že jednotlivé budovy školy jsou rozmístěny po celém městě. "Přitom univerzitní školka by pro zaměstnance měla smysl asi jen v tom případě, že by ji měli v místě svého pracoviště," řekla mluvčí školy Tereza Fojtová. Zřizovat školku v každém univerzitním areálu nebo na každé fakultě ale není možné.   Na Fakultě sociálních studií Masarykovy univerzity funguje alespoň dětský koutek, kam mohou studenti, případně zaměstnanci fakulty umístit děti, když si potřebují například něco vyřídit. Koutek však není určen pro dlouhodobou péči o děti, uvedla Fojtová.   tmd sap  