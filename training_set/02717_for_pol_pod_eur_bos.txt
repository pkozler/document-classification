 Zahradil (ODS) se možná stane šéfem frakce Evropského parlamentu  Brusel/Varšava 25. ledna (zpravodajové ČTK) - Europoslanec Jan Zahradil (ODS) se možná stane šéfem jedné z frakcí Evropského parlamentu. V příštích dnech totiž zřejmě odstoupí její dosavadní předseda, Polák Michal Kamiński. Zahradilovo jméno dnes polský ultrakatolický  list  Nasz Dziennik uvedl jako jeho nástupce. Sám europoslanec ČTK nechtěl přímo říct, zda se bude o funkci ucházet. Zdroje obeznámené se situací ale potvrdily, že jde o reálnou možnost.   Problém s vedením u Evropské konzervativní a reformní skupiny (ECR) souvisí s tím, že Kamiński a několik jeho věrných odešlo z polské strany Právo a spravedlnost (PiS) bývalého premiéra Jaroslawa Kaczyńského. Dosavadní šéf jedné z menších europarlamentních frakcí, jejíž součástí kromě PiS a ODS jsou třeba britští konzervativci, označil tuto polskou stranu za krajně pravicovou.   Polští europoslanci, kteří v PiS zůstali, pak požadují, aby Kamiński z funkce odstoupil. "Ten tlak z polské strany (PiS) je veliký," řekl Zahradil. Podle něho by bylo nepřirozené, kdyby Kamiński v čele frakce v EP zůstal, ačkoli on a několik málo jeho blízkých z PiS odešlo, zatímco 11 europoslanců ve straně zůstalo.   Kamiński prý už přislíbil, že z funkce odstoupí. Možná se tak stane za pár dní. Vedení ECR tak bude muset vybrat jeho nástupce, který by funkci zastával po zbytek dosavadního mandátu, který vyprší v prosinci.   "Jedna z možností to je, se kterou se dá reálně počítat," řekl Zahradil k tomu, zda připadá v úvahu i jeho jméno. Víc to však nechtěl komentovat s tím, že vše je zatím spekulací, protože Kamiňski je stále ve funkci. "Je to hodně spekulativní," dodal. Zdroj z parlamentu ale ČTK potvrdil, že šance Zahradila existuje a že možnost, že se stane šéfem seskupení, je reálná.   pkt hab šeb  