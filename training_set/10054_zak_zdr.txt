 Opilci v Liberci napadli řidiče záchranky, zlomili mu nos  Doplnili jsme v 1. a 4. odstavci vyjádření policie.   --------------------    Liberec 7. ledna (ČTK) - Podnapilí muži dnes odpoledne v Liberci napadli řidiče sanitky záchranné služby, jejíž posádka přijela na pomoc opilé ženě v bezvědomí. Napadeného převezli záchranáři na traumatologickou ambulanci. Má zlomený nos, řekla ČTK mluvčí krajské záchranné služby Lenka Markovičová. Dva muže policie zadržela.   Incident se odehrál v 16:15 v restauraci Na Růžku v Americké ulici, kam záchranáři přijeli opilé ženě na pomoc. "Ženu se právě snažili oživovat dva podnapilí muži tím, že jí strčili celou pěst do úst. V momentě, kdy chtěli záchranáři ženě pomoci, tak ti dva muži napadli řidiče posádky a zranili mu obličej," uvedla Markovičová.   Následně na řidiče zaútočili i další muži, kteří byli pravděpodobně také pod vlivem alkoholu. "Jeden z nich zřejmě kopl do dveří sanity a promáčkl je," dodala mluvčí záchranářů.   Dva z útočníků skončili na policii u výslechu. Kvalifikace skutku vyplyne z vyšetřování, řekla ČTK policejní mluvčí Dagmar Sochorová.   jem sap  