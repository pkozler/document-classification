 V Karlovarské kraji se letos chystá sedm projektů obnovy krajiny  Karlovy Vary 11. ledna (ČTK) - V Karlovarském kraji se letos plánuje realizace sedmi projektů revitalizace krajiny poškozené uhelnou těžbou. Na projekty by mělo do kraje přijít 713,7 milionu korun, informovala ČTK mluvčí krajského úřadu Jana Pavlíková.   Prvním projektem je příprava území pro průmyslovou zónu v Novém Sedle s náklady ve výši 153 miliony korun. Další akcí je vytvoření zázemí poutního místa v Chlumu sv. Maří za 15,2 milionu korun.   Nejvíce peněz ale půjde do dopravních staveb. "Započne výstavba západního obchvatu Sokolova. Náklady na realizaci první části stavby dosáhnou 250,7 milionu korun, na druhou část pak 220,1 milionu korun," vyčíslil krajský radní Jaroslav Bradáč.   Plánuje se také revitalizace Starosedelského potoka za 17 milionů korun a plochy pro rozvoj Habartova za 26,6 milionu korun. Dokončovat se budou práce na revitalizaci rybníka a lesoparku ve Vintířově s náklady 2,5 milionu korun. "Celkem 28,6 milionu korun je vyčleněno na cyklostezku, která povede na rekultivovaných výsypkách," doplnil Bradáč.   V současné době bude dokončeno výběrové řízení na průmyslovou zónu v Novém Sedle, projekt v Chlumu Sv. Maří a Vintířově. Výběrová řízení na zbylé projekty budou následovat průběžně.   Podle informací krajského úřadu na prosincovém jednání meziresortní komise zástupci ministerstva financí uvedli, že západní obchvat Sokolova byl zařazena mezi priority. "Zakázka na první část bude vyhlášena do konce ledna 2011. Druhá část západního obchvatu bude vyhlášena v průběhu roku," dodal Bradáč.   Pavel Paňás sap  