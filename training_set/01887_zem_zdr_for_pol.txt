 Berlín a spolkové země chtějí společně bojovat proti dioxinu  Rozšířili jsme o 3. a 6. odstavec s vyjádřením bavorského ministra a německé ministryně a backgroundem.   --------------------    Berlín 18. ledna (zpravodaj ČTK) - Německá ministryně zemědělství Ilse Aignerová se na dnešní schůzce se zemskými kolegy kvůli výskytu dioxinu v potravinách dohodla na zavedení přísnějších podmínek pro výrobce krmiv a zapojení státu do jejich kontrol. Ty dosud spadají do působnosti spolkových zemí, což chtěla Aignerová změnit.   Stát a spolkové země by napříště měly mimo jiné společně vyhodnocovat kontrolní standardy ve všech 16 německých regionech. Federální úřady by se také měly více zapojit do školení zemských kontrolorů. Nakolik země nechají stát podílet se na inspekcích, je ale zatím nejasné. Odpovědnost za ně by ale nadále měla být hlavně na spolkových zemích.   "Pokud je to v zájmu spotřebitelů a zemědělců, nemám problém s tím, pokud se kompetence spojí," řekl k požadavku Aignerové na přenesení více pravomocí na stát bavorský ministr zemědělství Helmut Brunner. Německá ministryně v předchozích dnech tvrdě kritizovala hlavně ministerstvo zemědělství Dolního Saska, kde dioxin udeřil nejvíce.   Jednající strany dnes rozšířily původně desetibodový akční plán proti opakování dioxinového skandálu, který představila Aignerová v pátek, o další čtyři body. V novém balíku opatření se shodly například na zavedení povinnosti hlásit nadlimitní množství této rakovinotvorné látky v potravinách i pro laboratoře. Tato povinnost doposud platila jen pro výrobce krmiv. V Česku mají laboratoře povinnost hlásit zjištění nadlimitního množství nebezpečných látek Státní veterinární správě již nyní.   Dohoda počítá také s tím, že němečtí výrobci krmiv dostanou zákonem nařízeno provádět více vlastních kontrol. Němečtí ministři zodpovědní za zemědělství rovněž souhlasili se sestavením závazného seznamu povolených látek pro krmiva a zavedením varovného systému pro dioxinem kontaminované potraviny na evropské úrovni.   "Z dioxinového skandálu vyvodíme důsledky, a to rychle a rozhodně," ujistila Aignerová, která kvůli svému postupu v této záležitosti čelí v Německu značné kritice. Ministryně slíbila některé dnes schválené body do dvou týdnů přeměnit v návrhy novel příslušných zákonů. Týká se to mimo jiné požadavku na povinné hlášení překročení povolené hranice obsahu dioxinu v kontrolních vzorcích pro soukromé laboratoře. Ve středu Aignerová čtrnáctibodový plán představí německé vládě a vystoupí s ním i před poslanci na jednání Spolkového sněmu.   Dnešní mimořádná schůzka v Berlíně reagovala na stále se rozrůstající aféru s výskytem jedovatého dioxinu v krmivech pro hospodářská zvířata, vejcích, drůbežím a vepřovém mase. Potenciálně zamořené maso se z Německa dostalo i do zahraničí, včetně České republiky, kam bylo dovezeno 4,5 tuny vepřového z německého závodu, kde testy prokázaly přítomnost dioxinu v mase zvířat. Část zásilky se českým úřadům podařilo zajistit, většina je ale nejspíš zkonzumována.   V Německu kvůli skandálu klesá zájem spotřebitelů o vejce i drůbeží a vepřové maso. Na to dnes reagovala česká Agrární komora výzvou masokombinátům a jatkám, aby neodebíraly vepřové z Německa, které ho podle komory bude chtít udat v zahraničí, tedy i na českém trhu. Čeští zpracovatelé ale namítli, že za nezávadnost dováženého masa odpovídají státní dozorové orgány, a pokud EU nebo stát import masa nezakážou, nevidí důvod, proč dovozy masa z Německa omezovat.   V Česku se na kontrolách potravin podílejí Státní veterinární správa, Státní zemědělská a potravinářská inspekce i hygienické stanice. Krmiva kontroluje Ústřední kontrolní a zkušební ústav zemědělský.   fln jw  