 Za zneužívání dotací hrozí muži z Pardubic až deset let ve vězení  Doplnili jsme background v 4. a 5. odstavci.   --------------------    Pardubice 25. ledna (ČTK) - Protikorupční policie navrhla postavit před soud šestatřicetiletého muže z Pardubic, kterého viní z téměř sedmimilionového dotačního podvodu. Hrozí mu pět až deset let vězení. ČTK to dnes sdělil mluvčí Útvaru odhalování korupce a finanční kriminality Roman Skřepek.   Podle spisu, který čítá i s přílohami více než 30.000 listů, muž v období 2001 až 2007 jako pracovník Klubu hurá kamarád neoprávněně odčerpal peníze z již poskytnutých dotací. Dále podle obvinění manipuloval s účetními doklady tak, že jeden náklad byl v rámci různých dotačních titulů proplacen vícekrát.   Mezi poškozenými byly například Česká spořitelna, České rada humanitárních organizací, několik ministerstev, Pardubický kraj, úřad vlády a několik různých nadací a dalších subjektů.   Klub hurá kamarád existoval od roku 1994 a skončil kvůli finančním potížím na konci roku 2006. Jeho projekty, například protidrogovou prevenci či pomoc dětem a mladým lidem v obtížných situacích, převzaly jiné neziskové organizace.   Zakladatel a ředitel David Matýsek tehdy médiím přiznal, že organizace měla v účetnictví nepořádek a využívala dotace na konkrétní projekty k zaplacení jiných faktur. Finanční úřad za to, že klub nečerpal dotace správně, požadoval asi miliony korun odvodů.   jlc mol  