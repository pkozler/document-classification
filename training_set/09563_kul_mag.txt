 Berlinale již zná kompletní seznam uváděných filmů  --------------------    Ke zpravodajství: FOTO ve Fotobance  ID foto: P200902050870701, P201002080492601   --------------------    Berlín 18. ledna (ČTK) - Celkem 22 snímků se letos představí v hlavní sekci mezinárodního filmového festivalu Berlinale. Šestnáct z nich se utká o hlavní cenu - Zlatého medvěda. Mimo oficiální část programu již 61. ročníku přehlídky uvedou němečtí organizátoři íránskou sportovní komedii Offside, aby tak vyjádřili solidaritu s jejím tvůrcem Džafarem Panahím nedávno odsouzeným islámským režimem v jeho domovské zemi k několikaletému trestu vězení. ČTK to dnes oznámili mediální zástupci festivalu, jenž se uskuteční od 10. do 20. února.   Diváci se mohou na Berlinale těšit na 16 světových premiér. O sošku medvěda budou usilovat produkce z 19 zemí světa. K již dříve oznámené osmičce snímků, mezi nimiž je například německý film Wer wenn nicht wir (Kdo když ne my) režiséra Andrese Veiela, americký The Future (Budoucnost) v režii Mirandy Julyové či turecký snímek Bizim Büyük Çaresizligimiz (Naše velká beznaděj) od Seyfiho Teomana, tak dnes nově přibylo dalších 14 titulů.   Jsou mezi nimi Jodaeiye Nader az Simin (Nader a Simin, Odloučení) íránského tvůrce Asghara Farhádího, snímek A Torinói Ló (Turínský kůň) Maďara Bély Tarra, animovaný 3D film Les contes de la nuit (Povídky noci) Francouze Michela Ocelota a americký thriller z prostředí bank Margin Call s Kevinem Spaceym a Jeremym Ironsem režírovaný J.C. Chandorem. O přízeň diváků a porotců bude usilovat i film The Forgiveness Of Blood (Odpuštění krve) Joshui Marstona nebo Un Mundo Misterioso (Tajemný svět) Argentince Rodriga Morena.   Jedním z nesoutěžních děl bude mysteriózní drama španělského režiséra Jaumeho Colleta - Serry Neznámý s Liamem Neesonem v roli muže, který se po autonehodě probudí v nemocnici a zjišťuje, že se stal obětí krádeže své identity. Evropskou premiéru na Berlinale zažije také další nesoutěžní snímek - trojrozměrný dokument Wernera Herzoga Cave of Forgotten Dreams (Jeskyně zapomenutých snů) o jeskyních malbách pravěkých lovců.   Nový ročník Berlinale zahájí 10. února western bratrů Ethana a Joela Coenových Opravdová kuráž. V oficiálním programu berlínského festivalu budou promítnuty i tři filmy z české produkce, všechny v sekci Forum mimo hlavní soutěž. Vedle dokumentu Nesvatbov to budou dramata Osmdesát dopisů a Dům. Na souběžně konaném Evropském filmovém trhu se pak představí další čtyři české filmy a ukázka z dokončovaného filmového debutu exprezidenta Václava Havla Odcházení.   Íránského režiséra Panahího pozvali organizátoři letošního ročníku Berlinale do poroty. Íránský soud ho ale v prosinci odsoudil na šest let za mříže za protirežimní film týkající se událostí po loňských prezidentských volbách. Vypukly po nich největší demonstrace od islámské revoluce, při kterých přišlo o život osm desítek lidí.   phg kš  