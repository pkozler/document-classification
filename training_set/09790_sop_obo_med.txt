 Zjištění SIMAR: Marketing zatím na seniory téměř nepamatuje  --------------------    Ke zpravodajství: GRAFIKA   --------------------    Praha 26. května (ČTK) - Firmy ve svém marketingu zatím téměř nepamatují na důchodce. Na starší spotřebitele se totiž příliš nezaměřují. Přitom podle statistik senioři víc utrácejí než třeba třicátníci a čtyřicátníci. Vyplývá to z průzkumu Opinion Window o kvalitě života společnosti, které dnes na konferenci sdružení agentur pro výzkum trhu a veřejného mínění SIMAR představili jeho autoři.   Česká společnost přitom stárne a podíl seniorů roste. Rodí se méně dětí a lidé se dožívají vyššího věku. Déle také žijí bez zdravotních potíží, které se třeba díky lepší životosprávě, zdravějšímu životnímu stylu i moderní medicíně odsouvají o několik let. Mnozí senioři se tak dál vzdělávají, věnují sportům či cestují. Firmy stárnutí populace ale zatím neberou příliš v potaz. Začnou se o ně prý starat, "až k němu dojde", citoval průzkum.   Marketing často podléhá zažitým předsudkům o starší generaci. Mezi mylné představy patří třeba to, že senioři jsou chudí a neochotní utrácet. Panuje také přesvědčení, že zárukou budoucnosti značky je mladý spotřebitel. Starý prý dlouho nevydrží, nové věci se nenaučí a navíc to, co se líbí jemu, odpuzuje mladé, uvádí průzkum.   Podle statistik na tom ale důchodci ve srovnání s ostatními nejsou tak špatně. Mívají větší výdaje než dvacetiletí, třicátníci i čtyřicátníci. Podle autorů průzkumu roční příjem člověka do 29 let činí asi 140.200 korun a výdaje pak 113.200 korun. Lidé mezi 30 a 39 lety mají 126.500 a vydají asi 115.000 korun. Příjem čtyřicátníků dosahuje 130.100 korun a výdaje 116.500 korun. Padesátník už má k dispozici 173.600 a utratí 154.500. Šedesátník ročně získá 162.300 čistého a vydá 145.700. Čistý příjem sedmdesátníků a starších dosahuje 125.600 a výdaje 117.500 korun.   Šedesátníci vydají ročně podle zjištění mnohem víc než třicátníci za potraviny, nealkoholické nápoje, bydlení a energie, nájemné i zdraví. Vyšší částky věnují ale i na rekreaci a kulturu a za bytové vybavení, zařízení a opravy. Několikanásobně víc než mladší generace pak utratí za dary příbuzným. Méně je naopak stojí pořízení bydlení a provoz automobilu, oblečení a obuv. Lidé nad 50 let ve srovnání s mladými nešetří ani na lihovinách, pivu či na kadeřnické a jiné péči. Vydají za ni vyšší částky.   Například reklama zaměřená na seniory se týká většinou léčivých přípravků či lepidel a čistidel na zubní náhrady. Obchodníci a výrobci s oblečením, kosmetikou, mobilními telefony, počítači, automobily, alkoholem či parfémy se zaměřují obvykle jen na mladé.   ktk pba  