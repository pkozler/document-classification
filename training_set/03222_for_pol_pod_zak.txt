 Pospíšil poslal k připomínkám návrh občanského zákoníku  Praha 4. ledna (ČTK) - Ministr spravedlnosti Jiří Pospíšil (ODS) rozeslal do připomínkového řízení návrh občanského zákoníku, který upravuje tři základní okruhy práva - rodinu, vlastnictví a smlouvy. ČTK to dnes sdělila mluvčí ministerstva Tereza Palečková. Lidé se podle ní mohou k navrhované normě vyjádřit do 25. ledna, její znění naleznou na  webových stránkách úřadu.    Kodex nahrazuje již nevyhovující normu z roku 1964, která byla od pádu komunismu více než čtyřicetkrát novelizována. Návrh zákoníku zahrnuje i právní předpisy, které teď existují samostatně - například zákon o rodině, zákon o pojistné smlouvě či zákon o nadacích. Jeho součástí je také celá část obchodního zákoníku, jež pojednává o závazcích.   Návrh občanského zákoníku momentálně čítá 3020 paragrafů. "Vychází z materiálu schváleného vládou v roce 2009, který byl v červnu téhož roku předložen Poslanecké sněmovně," uvedla Palečková. Poslanci však kodex v minulém volebním období neprojednali. V loňském roce rekodifikační komise podle mluvčí návrh rozšířila o úpravu bytového spoluvlastnictví.   Impulz k vytvoření nového kodexu dal v roce 2000 tehdejší ministr spravedlnosti Otakar Motejl, o rok později byl schválen věcný záměr. Právníci podle vedením Karla Eliáše na něm od té doby pracovali. V letech 2005 a 2007 byla představena první a druhá verze návrhu.   ado rot    