 Veřejnost na webu vybrala desítku nejvstřícnějších daňových úřadů  Praha 14. ledna (ČTK) - Nejvstřícnějšími daňovými úřady jsou v České republice Finanční úřad v Hradci Králové, Kladně, Klatovech, Pelhřimově, dále FÚ Ostrava I a pět úřadů v Praze, konkrétně Praha-západ, Praha 1, Praha 5, Praha 6 a Finanční úřad pro Prahu 8. Tento seznam bez určeného pořadí sestavila veřejnost v prvním ročníku soutěže Daňař &amp; daňová firma roku, kterou uspořádala společnost DaněMEDIA.   "Pozice finančního úřadu jako správce daní není jednoduchá. Je potěšitelné, že hlasování na www.danarroku.cz ukázalo, že naprostá většina hlasujících pozitivně hodnotila přístup pracovníků finančních úřadů k poplatníkům," komentoval výsledky projektový manažer soutěže Robert Jurka.   Veřejnost na webu hlasovala také v kategorii "Daňový citron". V ní hlasující vybírali oblasti, které je nejvíce tíží v daňových zákonech. Se shodným počtem hlasů se veřejnost shodla na tom, že ji nejvíce zatěžuje komplikovanost daňových zákonů a komplikovanost legislativy týkající se sociálního zabezpečení.   DaněMEDIA dnes vyhlásila také vítěze kategorie Nejžádanější zaměstnavatel v daních, tedy daňové firmy, kde by lidé nejraději pracovali. V ní byla na základě hlasování zvolena společnost Mazars, s.r.o.   Celkem se soutěžilo ve 12 kategoriích, zbylé kategorie jako například "Největší daňové naděje", "Největší daňové hvězdy", či "Daňová kancelář snů" budou vyhlášeny 28. ledna v pražském hotelu Amarilis a následně zveřejněny na webové stránce soutěže, uvedli dnes její organizátoři.   kri vrk vju  