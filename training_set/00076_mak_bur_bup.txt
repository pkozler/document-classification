 Počet i hodnota bankovek a mincí v oběhu se loni zvýšila  --------------------    Ke zpravodajství: GRAFIKA   --------------------    Praha 17. ledna (ČTK) - V České republice bylo ke konci loňského roku v oběhu přes dvě miliardy bankovek a mincí, což je ve srovnání s rokem 2009 nárůst o zhruba 45 milionů. Rovněž stoupla hodnota peněz v oběhu z předloňských více než 386 miliard korun na téměř 391 miliard korun na konci roku 2010. Vyplývá to ze statistik České národní banky. Údaje neobsahují objem a počet pamětních mincí v oběhu.   Mezi lidmi přitom nadále zůstává necelých 367 milionů padesátníků za zhruba 183 milionů korun. Padesátníky neplatí od září 2008. Cenu zboží ovšem obchody většinou nadále uvádějí v haléřích a jejich násobcích. Zaokrouhlují se na celé koruny jen konečné položky nákupu pouze při hotovostních platbách. Desetníky a dvacetníky pak neplatí více než šest let a podle statistik z konce roku 2008 jich mezi lidmi byla více než miliarda.   Od září 2008 rovněž přestaly platit papírové dvacetikoruny, kterých je stále mezi lidmi 5,2 milionu kusů za téměř 105 milionů korun.   Z platných bankovek je nejvíce tisícikorun, téměř 123 milionů proti zhruba 128 milionům předloni. Následují bankovky v hodnotě 2000 korun, kterých je 55,6 milionů. Předloni jich bylo zhruba 50 milionů. V případě platných mincí kralují peněžnímu oběhu koruny a dvoukoruny. Obecně podle statistik u mincí platí, že čím nižší hodnota, tím více kusů.   Pokles loni ČNB zaznamenala vedle tisícikorun i u pětitisícovek, dvoustovek a padesátikorun. Naopak počet všech platných mincí stoupl.   V případě papírových padesátikorun jejich nižší počet souvisí s dřívějším rozhodnutím ČNB dát do oběhu větší množství padesátikorunových mincí. Důvodem byly relativně vysoké zásoby mincí a podstatně nižší zásoby těchto bankovek. Ražba mincí je rovněž levnější než výroba bankovek a mají delší životnost. Ke konci loňského roku se tak počet papírových padesátikorun snížil na 16,5 milionu z předchozích 25 milionů. Naopak počet padesátikorunových mincí stoupl na necelých 63 milionů z 47 milionů kusů na konci roku 2009.     Struktura peněz v oběhu k 31. 12. 2010:       Nominální hodnota  V oběhu v mil. Kč  Podíl v %  V oběhu v mil. kusů  Podíl v %     Bankovky         5000 Kč  120.676,0  30,8%  24,1  7,0%     2000 Kč  111.154,2  28,4%  55,6  16,2%     1000 Kč  122.600,6  31,3%  122,6  35,6%     500 Kč  10.372,3  2,6%  20,7  6,0%     200 Kč  10.228,9  2,6%  51,1  14,8%     100 Kč  4841,6  1,2%  48,4  14,1%     50 Kč  824,2  0,2%  16,5  4,8%     20 Kč  104,3  0,0%  5,2  1,5%             Mince         50 Kč  3135,5  0,8%  62,7  3,7%     20 Kč  2922,5  0,7%  146,1  8,6%     10 Kč  1685,4  0,4%  168,5  9,9%     5 Kč  973,9  0,2%  194,8  11,5%     2 Kč  684,5  0,2%  342,2  20,1%     1 Kč  417,2  0,1%  417,2  24,6%     0,50 Kč  183,4  0,0%  366,9  21,6%             CELKEM  390.804,5   2042,6              Pozn. V tabulce nejsou uvedeny pamětní mince   Zdroj: ČNB   sos vju  