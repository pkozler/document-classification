 iDnes.cz:Hušák a představenstvo Sazky přijdou zřejmě o část odměn  Praha 27. ledna (ČTK) - Sedm členů představenstva loterijní firmy Sazka zřejmě přijde podle serveru iDnes.cz o pětinu svých odměn. Navrhli to členové na dnešním jednání jako jeden z úsporných kroků. Na vstupu nového investora se nicméně nedohodli, napsal server.   "Představenstvo si snížilo o dvacet procent své odměny a stejně tak je snížilo předsedovi představenstva a generálnímu řediteli Aleši Hušákovi," řekl iDnes.cz Roman Ječmínek, člen představenstva a šéf Autoklubu ČR, který je podle internetových stránek Sazky jejím čtyřprocentním akcionářem.   Návrh na snížení odměn ještě musí schválit valná hromada společnosti. Ta se má sejít v nejbližších týdnech kvůli řešení insolvenčního řízení, které inicioval podnikatel Radovan Vítek. "Že to valná hromada přijme, je nabíledni," cituje iDnes.cz Ječmínka.   Návrh na snížení potvrdil i Dnes.cz. mluvčí Sazky Zdeněk Zikmund, detaily ale neprozradil. "Kolik to je, říci nemohu, u individuálních odměn jsme vázáni mlčenlivostí," řekl serveru.   I tento krok je podle něj součástí úsporných opatření, která ve společnosti probíhají a v jejichž rámci například byly o 15 procent sníženy i platy managementu.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Podnikatel Radovan Vítek, který tvrdí, že kontroluje čtvrtinu dluhopisů Sazky, podal počátkem minulého týdne návrh na insolvenční řízení se Sazkou. Vítek v návrhu tvrdí, že společnost je předlužená a navíc v platební neschopnosti. Sazka ale pohledávky Vítka neuznává a tvrdí, že není v insolvenční situaci.   kri mha  