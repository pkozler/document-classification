 V Praze 10 prasklo potrubí, tramvaje jezdí objížďkou  Praha 20. ledna (ČTK) - Tramvajový provoz v Praze 10 ve směru z I.P. Pavlova do zastávky Koh-i-noor je přerušen. Výluku způsobila oprava prasklého vodovodního potrubí. Provoz by měl být obnoven do dvou dnů, informovala ČTK mluvčí dopravního podniku Monika Lojínová.   Omezení se dotklo tramvajových linek 4, 22, 57 a 59. Tyto vozy jezdí objížďkou přes zastávky Bruselská, Otakarova a Nádraží Vršovice. Dopravní podnik hl. města Prahy (DPP) v úseku zavedl náhradní linku X22.   Přerušení způsobilo prasklé vodovodní potrubí na křižovatce ulic Moskevská a Košická v Praze 10. Vodohospodáři museli při opravě narušit tramvajovou trať. "Oprava skončila ve středu v poledne, ale uvedení do původního stavu zemními pracemi ještě potrvá," řekl ČTK mluvčí Pražských vodovodů a kanalizací Ondřej Pokorný.   krs vju  