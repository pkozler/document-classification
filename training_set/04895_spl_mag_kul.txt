 V Mladé Boleslavi začal festival FAST fest  Mladá Boleslav 5. května (ČTK) - Žongléři a pouliční umělci zahájili dnes v Mladé Boleslavi festival FAST fest. Na webu Domu kultury zároveň odstartovala Aukce filmových políček, sdělil ČTK ředitel městské organizace Kultura města Mladá Boleslav Pavel Filip. Než se za 14 dní odehraje hlavní část festivalu, mohou lidé na internetu zatím přihazovat na aukci.   Žongléři a pouliční umělci, kteří dnes bavili na Výstavišti kolemjdoucí, uspořádali workshop v žonglování a lákali na nadcházející festival a s ním spojený doprovodný program. Hlavní část festivalu, tedy filmová a divadelní představení, organizátoři připravili na 24. až 26. května.   Na děti čeká například loutková pohádka Dešťová víla, projekce zahrne studentské snímky filmových škol z celé republiky. Dalším obohacením festivalu je výstava studentky návrhářky Anny Kočvárové, která svou textilní tvorbu představuje od dneška na fotografiích v Domě kultury.   Aukce výtvarných děl, takzvaných filmových políček, se koná už popáté. Obrazy nebo fotografie jsou vyobrazeny na předem připravených listech, které mají ohraničení, vypadají jako filmová políčka. "Vybírat se bude moci ze sta obrázků od malířů, fotografů, herců a dalších nadaných lidí, kteří se rozhodli tuto charitativní akci podpořit," uvedl Filip. V aukci jsou díla například Jiřího Malého, Viléma Tefra nebo Světlany Žalmánkové.   Přihazovat je možné na  www.dkmb.cz  do 26. května. Výtěžek z aukce bude tentokrát rozdělen mezi Zařízení pro zajištění cizinců v Bělé pod Bezdězem a organizaci Happy Home podporující děti v Nepálu.   Při loňské internetové aukci získali pořadatelé bezmála 26.000 korun, které dostal Azylový dům pro matky s dětmi v Čejetičkách.   zik kš  