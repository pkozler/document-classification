 Prodej aut v Číně loni vzrostl na rekordních 13,8 milionu kusů  Peking 10. ledna (ČTK) - Prodej osobních aut v Číně loni vzrostl o 33,2 procenta a dosáhl rekordních 13,8 milionu vozů. Oznámilo to dnes Čínské sdružení výrobců automobilů (CAAM). Jen za prosinec prodej vozů vzrostl o 18,6 procenta na 1,3 milionu vozů, neboť lidé se na poslední chvíli ještě snažili využít vládních pobídek k nákupu vozu.   Úřady se snažily podpořit hlavně prodej menších a úsporných vozů, kde si lidé mohli část ceny odečíst z daní. Vzhledem k tomu, že podpora na konci prosince skončila, lze podle analytiků čekat, že v prvních měsících tohoto roku se prodej menších aut sníží. Menší auta totiž v Číně tvoří 60 procent celkového prodeje osobních vozů.   Prodej aut v Číně se naposledy snížil ve druhé polovině roku 2008. Tehdy měly ale na odbyt značný vliv následky ničivého zemětřesení, které zasáhlo provincii S'-čchuan a při němž zahynulo více než 80.000 lidí.   Čína má největší trh osobních automobilů na světě a na druhé místo už odsunula i tradičně první Spojené státy. Analytici očekávají, že prodej aut bude pokračovat i v letošním roce. Celoroční růst odhadují na deset až 15 procent.   spr mha  