 Velká bojovnice Heninová vyhrála téměř vše kromě Wimbledonu  --------------------    Ke zpravodajství: FOTO ve Fotobance   --------------------    Praha 26. ledna (ČTK) - Vizitka belgické tenistky Justine Heninové, která dnes kvůli přetrvávajícím problémům s loktem ukončila kariéru:     Datum a místo narození: 1. června 1982, Lutych   Státní příslušnost: Belgie   Výška a váha: 167 cm, 57 kg   Největší úspěchy: vítězka sedmi grandslamových turnajů (4x French Open 2003 a 2005-07, 2x US Open 2003 a 2007, Australian Open 2004); 2x vítězka Turnaje mistryň (2006-07); zlato z OH 2004 (Atény) - vše dvouhra; vítězka Fed Cupu 2001; vítězka 43 turnajů na okruhu WTA ve dvouhře a dvou ve čtyřhře   Aktuální postavení na žebříčku WTA: 13. místo (nejlépe 1.)   Ocenění: Sportovkyně světa roku 2008 v anketě Laureus; nejlepší tenistka světa podle asociace WTA 2003 a 2007, čtyřnásobná nejlepší sportovkyně Belgie   Rodina: rozvedená   Ostatní: velká bojovnice s vynikajícím pohybem po kurtu, takřka nevyčerpatelným fyzickým fondem a smrtícím jednoručným bekhendem; s tenisem začala jako pětiletá, o sedm let později jí zemřela matka a Heninová málem skončila; profesionálkou od roku 1999, díky vítězství na turnaji v Antverpách hned získala premiérový titul na okruhu WTA; v roce 2002 se provdala za belgického tenisu Pierra-Yvese Hardenneho, o pět let později se rozvedli; v roce 2003 porazila ve finále French Open svou krajanku a velkou rivalku Kim Clijstersovou a stala se první belgickou grandslamovou vítězkou; do čela světového žebříčku WTA se poprvé dostala v říjnu 2003, dohromady strávila v čele 117 týdnů; v roce 2007 otevřela dvě tenisové akademie - jednu se svým dlouholetým trenérem Carlosem Rodriguezem, druhou vlastní s názvem Club Justine N1; v květnu 2008 coby úřadující světová jednička kvůli ztrátě motivace nečekaně ukončila profesionální kariéru; v září 2009 stejně náhle ohlásila návrat, na kurty se vrátila na začátku roku 2010 a vzápětí postoupila na Australian Open jako nenasazená až do finále; loni vyhrála dva turnaje, ale ve Wimbledonu si poranila loket a vrátila se po půlroční pauze až nedlouho před letošním Australian Open, kde vypadla ve třetím kole; na odměnách si vydělala přes 20 milionů amerických dolarů.   smc sat gi  