 "Černý" romantik E.T.A. Hoffmann nebyl jen nadaným spisovatelem  --------------------    Ke zpravodajství: FOTO ve Fotobance   --------------------    Berlín/Praha 23. ledna (ČTK) - Temná mystika, svět vášní, fantastických přeludů a černé magie byly doménou německého romantického spisovatele Ernsta Theodora Amadea Hoffmanna. Nezkrotný muž mnoha talentů se narodil před 235 lety, 24. ledna 1776 v dnešním Kaliningradu, tehdejším pruském Královci.   Hoffmann prožil neradostné dětství. Jeho rodiče se brzy rozešli a vyrůstal s matčinými příbuznými. Po povinných studiích práv se stal načas velmi nespokojeným úředníkem. Začátkem 19. století ho stihl kázeňský trest za neuctivé karikatury, krátce na to o své místo přišel, když nechtěl vzdát hold francouzskému císaři Napoleonovi.   Naštěstí se Hoffmann dokázal uživit jako hudebník. Byl nadaný a plodný skladatel. Z úcty k Mozartovi přijal přízvisko Amadeus. V Babmerku, kde se stal kapelníkem, začal také psát. Nejprve vydal svazek svých povídek, krátce poté následoval jeho známý román Ďáblův elixír. Podařilo se mu znovu vstoupit do státních služeb a postupem času si vydobyl renomé i jako spisovatel. Na sklonku svého života stál ovšem nehodný úředník znovu před propuštěním, tentokrát kvůli satiře o pronásledování demokratů v Prusku. Výpovědi se však již nedožil. V červnu roku 1822 zemřel ve věku 46 let na syfilis.   zma ped  