 Prvním dítětem roku je na jihu Moravy letos chlapec David  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   Doplnili jsme informaci o prvním narozeném brněnském dítěti v 1. odstavci.   --------------------    Brno 1. ledna (ČTK) - Prvním novorozencem letošního roku se na jihu Moravy stal David Klíma. Žena z Říčan u Brna ho porodila v bohunické porodnici Fakultní nemocnice Brno. Chlapec vážil 3,08 kilogramu a měřil 52 centimetrů, řekl ČTK vedoucí odboru zdravotnictví na krajském úřadu Josef Drbal. Do 08:00 přišlo v kraji na svět dalších sedm dětí. První Brňan se narodil až v 16:25 ve Fakultní nemocnici Brno. Tak pozdní první městské miminko nikdo nepamatuje, řekla ČTK mluvčí Anna Mrázová.   David Klíma jako první miminko narozené v novém roce dostane dary od kraje. Jejich letošní podobu budou teprve radní schvalovat. Loni obdrželi rodiče prvního dítěte 10.000 korun a elektronickou chůvičku. Matka dostala kytici, otec balení jihomoravských vín.   Loni kraj ocenil i první dítě narozené v každé z jihomoravských porodnic. Zda se letos v novince bude pokračovat, bude záležet na rozhodnutí radních. Novoroční děti se letos zatím narodily v 01:20 v Břeclavi, ve 02:23 v Kyjově, ve 02:35 v Boskovicích, ve 03:04 ve Znojmě, v brněnské Nemocnici Milosrdných bratří ve 04:42 a ve Vyškově v 07:04.   Pro část rodičů dětí, které přišly na svět po půlnoci, bude čas narození znamenat finanční ztrátu. Ode dneška se změnilo přiznávání porodného, na které nově mají nárok jen prvorodičky, příjem rodiny navíc nesmí přesáhnout 2,4násobek životního minima. Porodné tak bude moci získat osamělá matka s příjmem do 10.752 korun, u páru nesmí částka přesáhnout 16.992 korun.   lce jpt  