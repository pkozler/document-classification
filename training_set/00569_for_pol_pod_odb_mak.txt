 Demonstraci ukončili odboráři a postižení zpěvem české hymny  --------------------    Ke zpravodajství: FOTO/aktuality; AUDIO; VIDEO   Rozšířili jsme o další informace v celém textu.   --------------------    Praha 21. května (ČTK) - Po hodině a půl projevů doprovázených skandováním, pískáním a troubením skončila zpěvem české hymny na Václavském náměstí demonstrace odborářů proti vládním reformám. Podle odhadů organizátorů i policie se na ní sešlo na 40.000 protestujících. Na závěr protestu účastníci demonstrace přijali prohlášení proti vládním reformám, které jsou podle nich zákeřné a ublíží zaměstnancům a tělesně postiženým.   "Reformy zdravotnictví, daňového, důchodového a sociálního systému jsou nedomyšlené, odbyté, ideologicky podbarvené, bez jakýchkoli analýz dopadů na občany. Mají posloužit k uvržení zdravotnictví, penzí a sociální péče do služeb zisku," citoval z prohlášení předseda nejpočetněji zastoupeného svazu Kovo Josef Středula.   Poslední z písní pouštěných z amplionů doprovodných vozů demonstrace naznačila, že dnešní akce nebyla poslední. "Někdy příště," zpívali a loučili se protestující. Předseda druhé největší odborové centrály Asociace samostatných odborů Bohumír Dufek se nedomnívá, že by vláda změnila své chování. "Připravujeme blokády," řekl ČTK a blokádami by to podle něj nemuselo skončit. Zástupkyně iniciativy ProAlt Tereza Stöckelová hovořila i o možnosti generální stávky.     Demonstraci a předchozímu pochodu přálo slunečné počasí. Lidé, kteří je akce zúčastnili od jejího začátku, ale stáli nebo v pochodu šli na slunci až čtyři hodiny. K dispozici měli vodu v lahvích a občerstvení si kupovali i v obchodech podél náměstí. Akci přihlíželi policisté a zdravotníci, kteří pomohli několika opilým lidem. "Řešili jsme jeden přestupek opilého muže, jinak byla akce klidná," řekla ČTK policejní mluvčí Eva Kropáčová. Potvrdila také slova pořadatelů o počtu zúčastněných. Předpokládá, že se demonstrující, mezi kterými byly rodiny s dětmi a starší lidé, rozejdou po městě "výletním tempem a stylem".   Předseda ČMKOS Jaroslav Zavadil kromě kritiky podoby zamýšlených reforem obvinil vládní politiky ze lži. Jiní odboroví vůdci volali přímo po nových volbách. Účastníci demonstrace pak podepisovali petice proti vládě a za vypsání nových voleb.   Z obrazovky za pódiem svůj vzkaz vyřídil například sociolog Jan Keller, k vidění byly "živé obrazy" ironizující pod zvukem písně Karla Gotta Být stále mlád důchodovou reformu.   Odboráři nejrůznějších odborových svazů zaplnili náměstí od sochy sv. Václava až po úroveň Opletalovy ulice.   Vláda podle odborářů nedokáže zabránit rozkrádání peněz z veřejných rozpočtů, nehledá konsensus s opozicí, sociálními partnery, ale ani s veřejností. "Pokud to nezastavíme tím, že se nás tady sešlo skoro 50.000, tak to zastavíme jinde a jindy," prohlásila z pódia Dagmar Žitníková, místopředsedkyně Odborového svazu zdravotnictví a sociální péče.   Středula si zažertoval na účet prezidenta Václava Klause. Pokud prý u sebe mají odboráři nějaké drahé pero, měli by si na něj podle Středuly dát pozor. "Varuji vás, Hrad není daleko," řekl shromážděným. Připomněl tak populární video, na němž si Klaus při nedávné návštěvě Chile bere protokolární pero.   Předseda Národní rady osob se zdravotním postižením Václav Krása zdůraznil, že k protestu podle něj mají všichni vážný důvod, protože vláda stále jen škrtá a škrtá. "Vláda je proti lidem a proto je legitimní, aby lidé byli proti vládě," uvedl. Vláda by podle něj měla připravovat takové zákony, které pro občany budou znamenat zlepšení a ne zhoršování jejich situace.   Kritičtí byli i další řečníci, například Eva Tichotová ze Společenství práce a solidarity. "Tato vláda se nám vysmívá. Už ani nevíme, kdy členové vlády mystifikují, či se jen tak opíjejí a blábolí," prohlásila s narážkou na poslední kauzy vládních stran.   Soňa Remešová Pavel Cechl Jakub Dospiva mal  