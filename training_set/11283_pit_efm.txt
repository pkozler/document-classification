 Infosys zvýšil čtvrtletní zisk, ale vyvolal obavy o další růst  Bombaj 13. ledna (ČTK) - Indický Infosys Technologies zvýšil čtvrtletní zisk. Výsledky druhého největšího indického exportéra softwaru ale vyvolaly obavy z toho, že se růst indického technologického odvětví zpomalil. Firma v dnešní zprávě uvedla, že oživování světové ekonomiky ochabuje a devizové kurzy kolísají; její akcie poté klesly.   Čistý zisk Infosysu stoupl za tři měsíce do loňského prosince na 17,8 miliardy rupií (přes 7,3 miliardy Kč) z 15,6 miliardy před rokem. Investoři ale očekávali 18,2 miliardy rupií. Jde o třetí fiskální čtvrtletí společnosti, jejíž tržní hodnota činí kolem 42 miliard dolarů (téměř 780 miliard Kč).   "Slabší hospodářské oživení na rozvinutých trzích spolu s vysokou nezaměstnaností a rizikem splácení dluhopisů by mohly mít dopad na růst odvětví," uvedl indický podnik ve zprávě. Akcie společnosti po zveřejnění výsledku klesly o více než čtyři procenta.   Největším odbytištěm Infosysu jsou Spojené státy. Jejich podíl na tržbách společnosti ale během čtvrtletí klesl na 64,7 procenta z 65,8 procenta.   Podnik během čtvrtletí nabral 40 nových klientů. Mezi zákazníky má například banku Goldman Sachs či energetiku BP, napsala agentura Reuters.   pok jw  