 Americká Jabil Circuit bude v Maďarsku najímat nové lidi  Budapešť 3. června (ČTK) - Americký smluvní výrobce elektroniky Jabil Circuit letos rozšíří své aktivity v Maďarsku o novou divizi. Uvedlo to dnes maďarské ministerstvo hospodářství.   Podnik z floridského St. Petersburgu již v Maďarsku zaměstnává 9000 lidí. Dalších 670 chce přijmout do závodu na východě země. Investice půjde do produkce zařízení pro mobilní sítě s vysoce rychlým přenosem dat.   Maďarsko bude tuto expanzi dotovat nejméně jednou miliardou forintů (92 milionů Kč). Ministerstvo předpokládá, že se dotace vrátí na daních již v příštím roce.   Pro maďarskou vládu je tvorba pracovních příležitostí jednou z priorit. Do konce současného mandátu v roce 2014 slíbila vytvořit statisíce nových míst, napsala agentura Reuters.   pok jw    