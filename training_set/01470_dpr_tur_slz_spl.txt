 Před 170 lety začaly po Labi plout výletní parníky do Drážďan  Děčín 20. května (ČTK) - Před 170 lety, 26. května 1841, vyplul poprvé výletní parník Bohemia ze středočeského Obříství do Drážďan. Tehdy si panstvo cesty po vodě užívalo jen deset let, poté pokračovala na Labi jen doprava nákladní. Tradici plaveb z Obříství obnovila v srpnu 2010 společnost Labská plavební, jejíž loď Poseidon zastavuje i v Děčíně. Před výroční plavbou z Děčína do Drážďan historii plavby připomněla starostka Obříství Jitka Zimová.   Nejprve se po vodě vozilo jen dřevo a potraviny, o dopravě lidí začali Češi uvažovat až počátkem 19. století. "Roku 1817 se Obříství dozvědělo, že mechanik Josef Božek s úspěchem předvedl v Praze loď hnanou parním strojem a lopatkovými koly. Teprve v roce 1838 však rozšířili lodníci po vsi zprávu, že do Děčína začal jezdit z Drážďan kolesový parník," popsala starostka.   Anglický podnikatel John Andrews provozoval lodě ve Vídni, po příchodu do Čech dostal privilegium provozovat ji i na Labi, proto v karlínské strojírně nechal postavit první český kolesový parník Bohemia. Parník vyplul z Prahy 23. května, v Obříství na něj ale ten den čekali marně. Doplul až druhý den dopoledne poté, co uvízl na mělčině u Lužce nad Vltavou.   "Dne 26. května 1841 byla podniknuta zahajovací plavba na zcela nové a velmi význačné lodní lince do saského královského města Drážďan," řekla Zimová. Cestu po proudu vykonala paroloď za 12 a nazpět proti proudu za 19 hodin, do Drážďan z Obříství vyplouvala každý čtvrtý den. Jednu cestu s českým parníkem absolvoval i dánský pohádkář Hans Christian Andersen.   Prostý lid podle starostky kratochvíli panstva příliš nechápal. "Každý totiž, komu se to dost málo hodilo a peněz měl, hleděl parolodi použíti. Anž bylo posud v Čechách nevídáno, ani neslýcháno, aby věc na světe nejslabší, pára, takovou silou mohla loď hnáti," ocitovala Zimová farní kroniku z vedlejší obce Chlumína.   Zámecký pán z Obříství využil zájmu panstva o plavbu lodí a zřídil v patře zámku ubytovací hostinec a bývalou hájovnu přeměnil na letní restauraci. Výletní loď ale i přesto přestala do Drážďan plout v roce 1851, jen o několik let déle pluly po řece nákladní lodě. Jejich provoz ukončilo zahájení provozu na kralupsko-turnovské dráze.   "Dráhu stavil mimo jiné i podnikatel Vojtěch Lang, který kdysi přispěl ke stavbě prvního kolesového parníku. A nepřímo tak přispěl k ukončení svého dítka," uzavřela starosta Obříství. Vloni v srpnu bylo ve středočeské obci znovu zprovozněno lodní molo pro výletní lodě.   Město Děčín u příležitosti výročí pozvalo na plavbu mimo čestných hostů i veřejnost. Ještě před vyplutím popřáli turistické lodní dopravě po Labi úspěch hejtmanka Ústeckého kraje Jana Vaňhová a primátor města Děčína František Pelant. Společně pak ocenili plaketou za dlouholetou práci desítku lodních kapitánů.   van vju  