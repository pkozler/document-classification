 EU schválila španělské ACS záměr získat kontrolu nad Hochtiefem  Brusel 14. ledna (ČTK) - Španělská skupina ACS dnes získala od Evropské komise souhlas s převzetím kontrolního podílu v největší německé stavební společnosti Hochtief. Komisariát pro hospodářskou soutěž konstatoval, že aktivity obou společností se v Evropské unii příliš nepřekrývají, takže narušení konkurenčního prostředí zde nehrozí.   Španělská stavební jednička ACS získala už v Hochtiefu přímo od jeho akcionářů přes 30 procent akcií, což byla podmínka pro to, aby mohla bez dodatečných procedur kupovat další akcie na trhu. ACS už před podáním nabídky z počátku prosince měla v německé firmě podíl asi 27 procent a chce získat mírně přes 50 procent.   Komise uvedla, že ACS se snaží získat kontrolu nad Hochtiefem zejména kvůli jeho nízkým úvěrovým nákladům a většinovému podílu na australské společnosti Leighton. ACS v rámci Evropského hospodářského prostoru vyvíjí aktivity hlavně ve Španělsku, zatímco Hochtief se soustředí na Německo a sousední země, zdůvodnila komise své rozhodnutí.   Hochtief má zhruba 70.000 zaměstnanců a vlastní podíly v několika letištích. V České republice firma působí prostřednictvím divize Hochtief CZ.   ACS je ve Španělsku tradičním dodavatelem velkých veřejných stavebních zakázek. V posledních letech rozšířila své aktivity o další obory a koupila podíly v energetické společnosti Iberdrola a provozovateli dálničního mýtného Abertis.   hp vju  