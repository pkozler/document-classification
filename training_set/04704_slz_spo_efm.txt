 Sazka loni prodala vstupenky za půl miliardy Kč, o třetinu více  Praha 5. ledna (ČTK) - Systém SazkaTicket, který provozuje největší česká loterijní společnost Sazka, loni prodal přes 980.000 vstupenek na sportovní, kulturní a další události za více než 558 milionů korun. Oproti roku 2009, kdy se prodaly vstupenky za 420 milionů Kč, je to růst o 33,1 procenta. ČTK to sdělil mluvčí Sazky Zdeněk Zikmund.     "Obrat byl nejvyšší od doby, kdy je systém v provozu a překonal i dosud rekordní rok 2004, v němž se v České republice konalo mistrovství světa v ledním hokeji," uvádí tisková zpráva. Od roku 2004 prodal SazkaTicket téměř šest milionů vstupenek za 2,9 miliardy Kč.   Na meziročním přírůstku se podílela návštěvnost akcí ve víceúčelové O2 Areně v Praze, ale i prodej vstupenek na akce, pořádané v dalších zařízeních a městech. Podle tržeb byly v loňském roce nejúspěšnější zápasy zámořské NHL a akce Putování s dinosaury.   Zatímco v prvních letech provozu se vstupenky prodávaly především v Praze, nyní již v počtu prodaných lístků a tržbách převládají regiony mimo metropoli. V Praze se loni prodalo 41 procent, v dalších regionech ČR 59 procent lístků.   Vstupenkový systém SazkaTicket, který je součástí společnosti Sazka, tvoří internetový portál www.sazkaticket.cz, 6500 online terminálů a telefonní call centrum pro hromadné objednávky. V jeho síti se prodávají nejen vstupenky do O2 Areny, ale například i na utkání fotbalových reprezentací České republiky, na extraligová utkání hokejové Sparty nebo Plzně a desítky dalších událostí.   fsl vju  