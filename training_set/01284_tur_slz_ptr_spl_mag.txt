 Certifikát kvality vinařské turistiky má 183 vinařských zařízení  --------------------    Ke zpravodajství: ilustrační FOTO ve Fotobance  ID foto: F200910020190401, IF00004005, F200910020259101   --------------------    Brno 15. ledna (ČTK) - Celkem 183 vinařských zařízení už získalo v tuzemsku certifikát kvality vinařské turistiky. Uděluje ho od roku 2006 Národní vinařské centrum a Nadace Partnerství. Cílem certifikace je vybrat nejkvalitnější turistické zařízení a později je prezentovat pro lepší orientaci turistů v široké nabídce služeb. Počet certifikovaných míst je omezený, pro další zájemce jich zbývá jen 17. Na veletrhu Regiontour to ČTK řekli zástupci Národního vinařského centra.   Certifikáty se udělují už čtvrtým rokem se zamýšleným cílovým stavem kolem 200 zařízení. Ve struktuře udělených certifikací tvoří více než třetinu vinné sklepy, následují s 31 procenty vinařství, s 15 procenty vinařské ubytování, 14 procenty vinotéky a pěti procenty restaurace.   "Záměrně jsme volili omezený počet udělených certifikací, aby byly vybrány skutečně ty nejkvalitnější subjekty vinařské turistiky a turisté měli stále možnost se v certifikovaných zařízeních orientovat," uvedl ředitel Národního vinařského centra Pavel Krška.   Mezi kritéria pro udělení certifikace patří například odpovídající sociální zázemí, ceník přeložený do světových jazyků, nabídka prohlídky výrobních prostor, nabídka dostatečného sortimentu odrůd vín nebo ocenění na významných tuzemských soutěžích vín.   S prezentací certifikovaných zařízení se návštěvníci vinařských regionů setkají nejen na místě, ale i v tištěných a elektronických médiích. V edici také vycházejí dva vinařští průvodci pro Moravu a Čechy. Národní vinařské centrum také doporučuje certifikovaná zařízení přímo koncovým zákazníkům a zájemcům, kteří hledají tyto služby ve vinařských oblastech republiky.   Certifikace je dalším krokem rozsáhlého projektu propagace vinařské turistiky. Od roku 2006 ho realizuje Národní vinařské centrum společně s Centrálou cestovního ruchu jižní Moravy, Jihomoravským krajem, Nadací Partnerství za financování Vinařského fondu. Nadace Partnerství kromě toho již více než deset let pracuje na síti Moravských vinařských stezek. Jsou dlouhé 1200 kilometrů a protínají vinařské oblasti mezi Znojmem a Uherským Hradištěm.   vrn kš  