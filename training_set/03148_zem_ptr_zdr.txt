 Zemědělský svaz kritizuje kontroly potravin dovážených do ČR  Praha 17. ledna (ČTK) - Zemědělský svaz ČR (ZS) je nespokojený s účinností kontrol potravin dovážených na tuzemský trh. Upozornil, že dovoz německých produktů, které byly kontaminovány dioxinem, do Česka neodhalily české kontrolní organizace, ale německé úřady. Dovozy potravin z Německa přitom stále pokračují, sdělil ČTK předseda svazu Miroslav Jirovský. Vyjádření Státní veterinární správy (SVS) ČTK shání.   Do Česka bylo na přelomu loňského a letošního roku dovezeno z Německa celkem 4500 kilogramů vepřového masa, které mohlo obsahovat rakovinotvorný dioxin. Podle mluvčího Státní veterinární správy (SVS) Josefa Dubna spotřebitelé maso zřejmě už zkonzumovali.   Jirovský zdůraznil, že tuzemské kontrolní organizace dosud ani nesdělily, ve kterých prodejnách bylo údajně závadné maso prodáno českým občanům. Pouhé konstatování, že maso již zřejmě bylo prodáno a zkonzumováno, je podle něj nedostačující.   "Je neuvěřitelné, že nás o závadnosti potravin zkonzumovaných českými občany, konkrétně kontaminovaného vepřového masa, informují německé kontrolní orgány a naše kontrolní orgány nic nezjistily," uvedl Jirovský. Přestože se zjištění o zasažených farmách v Německu stále rozšiřují do dalších oblastí, stále pokračují dovozy vajec a vepřového masa z této oblasti, dodal.   ZS v minulosti upozorňoval státní orgány, že zatímco čeští producenti jsou při vývozu potravin silně kontrolováni, někdy prý až "šikanováni", postoj tuzemských kontrolních orgánů je při kontrolách dovezených potravin příliš benevolentní. To podle svazu přispívá k útlumu kvalitní české produkce a dovozy se stále zvyšují.   ZS proto vyzval ministra zemědělství Ivana Fuksu (ODS), aby přijal důraznější opatření k ochraně českých spotřebitelů, a to nejen ve vazbě na situaci v Německu, ale i například na dovoz vodou chlazených kuřat či dovozy hovězího masa ze zemí Jižní Ameriky.   Svaz také požaduje, aby veřejnost byla informována o tom, kolik bylo v minulém roce provedeno kontrol u dovezených potravin a s jakými výsledky.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například k výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata.   jap vju          