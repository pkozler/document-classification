 Policie vyšetřuje úmrtí tříletého dítěte v Králově Dvoře  Králův Dvůr (Berounsko) 14. ledna (ČTK) - Policie vyšetřuje úmrtí tříletého dítěte v Králově Dvoře na Berounsku. Jeho matka přivolala záchranáře, kterým se však už dítě nepodařilo oživit. Podle kriminalistů mohlo zemřít kvůli nedbalosti. Příčina smrti se vyšetřuje, byla nařízena pitva, řekla ČTK mluvčí berounské policie Lenka Uriánková.   Matka podle ní ve středu kolem 03:30 zavolala záchrannou službu a uvedla, že se zhoršil zdravotní stav jejího dítěte. Přivolaný lékař už pouze konstatoval smrt. "Byly zahájeny úkony trestního řízení pro podezření z trestného činu usmrcení z nedbalosti," uvedla mluvčí. Více informací k případu policie zatím nebude zveřejňovat.   khj mol  