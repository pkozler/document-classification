 Japonský premiér přitvrdil svou kampaň za vyšší spotřební daň  Tokio 24. ledna (ČTK) - Japonský předseda vlády Naoto Kan dnes přitvrdil svou kampaň za vyšší spotřební daň. Přestože čelí rozdělenému parlamentu a pochybám o svém setrvání ve funkci, označuje nepopulární zvýšení daně za nezbytný krok pro pokrytí rozsáhlých sociálních nákladů v rychle stárnoucí japonské populaci.   Mezi vyspělými ekonomikami je dluh Japonska nejvyšší, zatímco spotřební daň má nejnižší sazbu. Klíčová japonská ekonomická ministerstva se proto k fiskální disciplíně hlásí. Ministři na zahajovacím zasedání parlamentu slíbili svůj podíl na úsporách naplnit.   Prioritami premiérovy politiky jsou sociální jistoty a daňová reforma. Kan proto připustil, že bude muset požádat veřejnost, aby se na nákladech reformy podílela, a zajistila tak stabilní financování země. Odkázal tak na budoucí zvýšení spotřební daně, jejíž sazba je nyní pět procent. Předchozí vlády přitom její zvýšení odkládaly, aby si nepohněvaly voliče.   Kabinet se snaží prosadit rozpočet na fiskální rok od dubna s rekordními výdaji 92,4 bilionu jenů (téměř 20 bilionů Kč). Potýká se přitom i s obrovským veřejným dluhem, který představuje dvojnásobek ročního výkonu ekonomiky. Ten činí kolem pěti bilionů dolarů (89 bilionů Kč).   Kabinet se zároveň snaží neublížit nejistému oživování ostrovní ekonomiky, která na konci minulého roku stagnovala. Čína přitom loni Japonsko předstihla na pozici druhé ekonomiky světa a odsunula ho na třetí příčku.   Premiér Kan dodal, že kabinet předloží základní náčrt daňové a sociální reformy do června. Podle analytiků ale není jisté, zda tou dobou ještě bude ve funkci.   Vláda může rozpočet podepsat, protože vládnoucí Demokratická strana Japonska má kontrolu v dolní komoře parlamentu. Bude ale potřebovat i podporu opozice, která ovládá horní komoru, napsala agentura Reuters.   pok dvd  