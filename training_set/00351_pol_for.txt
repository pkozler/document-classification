 KLDR nabízí Soulu rozhovory parlamentních delegací  Pchjongjang 28. ledna (ČTK) - Severní Korea dnes nabídla Soulu jednání na úrovni národních parlamentů, které by mělo napomoci zmírnění napětí na Korejském poloostrově. Návrh, který obsahovala zpráva úřední agentury KCNA, vyzývá rovněž k rozšíření turistické výměny.   Severokorejský návrh je další ze série iniciativ, jimiž Pchjongjang po období tvrdých sporů láká Jižní Koreu k mírovému jednání. Rozhovory poslaneckých delegací by podle KCNA měly skoncovat s "vážnou situací", která vznikla ve vztazích mezi oběma zeměmi.   Ve středu Jižní Korea navrhla severnímu sousedovi uspořádat 11. února předběžné setkání, které by mělo připravit půdu pro jednání vojenských delegací. Není vyloučeno, že armádní jednání by se uskutečnilo dokonce na ministerské úrovni.   Předběžná jednání by byla prvními oficiálními rozhovory mezi oběma Korejemi od listopadového ostřelování ostrova severokorejskou armádou, při němž přišli o život čtyři Jihokorejci.   jas    