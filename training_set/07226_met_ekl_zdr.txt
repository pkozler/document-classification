 Prach v ovzduší na severní Moravě stále vysoce překračuje limity  --------------------    Ke zpravodajství: FOTO/aktuality   Zprávu jsme aktualizovali v 1. až 3. odstavci na základě aktuálně naměřených údajů.   --------------------    Ostrava 29. ledna (ČTK) - Množství polétavého prachu v ovzduší v Moravskoslezském kraji dnes znovu vysoce překračuje zákonem povolené limity. Na Ostravsku, Karvinsku a Třinecku nadále platí smogová situace, kterou meteorologové vyhlásili v pátek. Nejhorší situace byla odpoledne v Havířově, Bohumíně, Českém Těšíně na Karvinsku a Frýdku-Místku, kde naměřili koncentrace prachu v ovzduší přes 200 mikrogramů na metr krychlový. Limit je přitom 50 mikrogramů. Vyplývá to z údajů Českého hydrometeorologického ústavu (ČHMÚ).   Limit je překročen minimálně dvojnásobně na všech měřicích stanicích. Největší znečišťovatelé, kteří mají platné regulační řády, proto musejí od pátku dodržovat stanovená ekologická opatření. Pracovníci České inspekce životního prostředí začali dodržování opatření v průmyslových podnicích a teplárnách kontrolovat.   Meteorologové nepředpokládají, že by se imisní situace měla během dneška a noci změnit, hodnoty průměrných čtyřiadvacetihodinových koncentrací prašného aerosolu tak zřejmě zůstanou i nadále nadlimitní.   Ovzduší v průmyslových oblastech Moravskoslezského kraje patří dlouhodobě k nejhorším v Evropě. Malé děti a lidé, kteří mají chronické dýchací potíže či nemoci srdce, by neměli v současné době vycházet ven. Řidiči by měli omezit jízdy. Hromadná doprava v Ostravě jezdí zdarma.       Stav ovzduší v Moravskoslezském kraji:       Město  Průměrné 24hodinové koncentrace PM10 v mikrogramech na metr krychlový (v pátek v 19:00)  Průměrné 24hodinové koncentrace PM10 v mikrogramech na metr krychlový (v sobotu v 06:35)  Průměrné 24hodinové koncentrace PM10 v mikrogramech na metr krychlový (v sobotu ve 13:45)            Ostrava-Fifejdy  225  217  178     Ostrava-Zábřeh  216  224  183     Ostrava-Přívoz  228  226  189     Ostrava-Mariánské Hory  212  194  156     Ostrava-Bartovice  212  220  161     Opava  118  132  125     Studénka  160  179  149     Bohumín  262  244  218     Český Těšín  202  221  215     Havířov  222  257  234     Karviná  276  245  186     Orlová  234  219  173     Věřňovice  302  258  181     Frýdek-Místek  187  231  221     Třinec-Kanada  126  142  130     Třinec-Kosmos  153  171  162       zdroj: ČHMÚ     rkj pba  