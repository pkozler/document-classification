 LČR odmítají kritiku zpracovatelů, dřeva je prý na trhu dostatek  Praha 10. ledna (ČTK) - Státní podnik Lesy České republiky (LČR) není zodpovědný za současnou situaci zpracovatelů dřeva. V reakci na vyjádření zpracovatelských firem z konce minulého týdne to dnes ČTK sdělil mluvčí firmy Zbyněk Boublík. Podle něho je dřeva na volném trhu v ČR i sousedních státech dostatek. Podle dřevozpracovatelů zpožděné podepisování smluv mezi Lesy ČR a vítězi tendrů na práce ve státních lesích pro letošní rok působí nejistotu, nedostatek dřeva a nestandardní růst jeho cen.   "Pokud některý podnik již dnes žádné zásoby dřeva nemá, je na místě se ptát, zda jeho management jedná v souladu s povinnostmi řádného hospodáře," řekl Boublík. "Vinit z tohoto stavu státní podnik a chtít po něm řešení situace privátních firem je pouze účelové a nelze to hodnotit jinak než jako snahu přenést vinu na někoho jiného," dodal.   Ačkoliv se od začátku roku mělo podle výsledků loni na podzim vypsaných tendrů pracovat ve všech 108 takzvaných smluvních územních jednotkách (SÚJ), v pátek 7. ledna měl státní podnik podepsány smlouvy jen s vítězi na 44 územích. Mnoho zpracovatelů, zejména v regionech s majoritním podílem státních lesů, tak prý nyní žije v nejistotě a neví, kde sežene surovinu na realizaci svých zakázek. Situace navíc žene cenu dřeva nahoru.   "Rozhodně nepokládáme uvedený počet uzavřených smluv za nízký, průběh tendru probíhá v souladu se zákonem o zadávání veřejných zakázek, který přesně jednotlivé postupy upravuje. Je nutné respektovat i zákonné lhůty," hájí LČR Boublík. Průběžně lze podle něj uzavírat smlouvy na dalších 50 jednotkách. Ve 12 případech situaci komplikuje námitka z řady některého z účastníků, kterou LČR řeší. "U dalších dvou SÚJ bude výzva vítěznému uchazeči odeslána počátkem tohoto týdne," sdělil ČTK Boublík.   Česká asociace podnikatelů v lesním hospodářství (ČAPLH) v minulosti upozornila na to, že některé firmy ceny dřeva v nabídkách podaných do tendru úmyslně nadhodnotily a přes své vítězství smlouvy nepodepíší a od zakázky odstoupí.   LČR ode dneška "pro omezení dopadů negativního přístupu některých účastníků výběrových řízení" začínají postupně uvolňovat zhruba 150.000 krychlových metrů dříví ze svých zásob k prodeji přes komoditní burzu či prostřednictvím elektronických aukcí přímým odběratelům. Podnikem přímo řízené lesní závody LČR pak dodají přes komoditní burzu 64.000 kubíků dřeva již do 15.února namísto do konce čtvrtletí, uvedl Boublík.   Cena dřeva podle prezidenta Asociace českých a moravských dřevozpracovatelů (AČMD) Zdeňka Valného sice stoupá již několik měsíců, v důsledku nynější nejisté situace však růst výrazně zrychlil a prodejci za kubík pilařské kulatiny požadují o 400 a více korun více než na konci roku 2010. Valný takové cenové požadavky označil za nereálné a ze strany zpracovatelů nesplnitelné.     Jak řekl minulý týden Zdeněk Valný, některé firmy v důsledku nynější situace omezují výrobu či propouštějí lidi. Valný nevyloučil, že někteří zpracovatelé podají do budoucna kvůli ušlému zisku na zástupce státu trestní oznámení. Především menší dřevozpracovatelé dlouhodobě kritizují model hospodaření ve státních lesích od letošního roku jako diskriminační vůči nim.   Vítězné lesnické firmy mají v lesích těžit a vykonávat pěstební práce. Pokácené a změřené kmeny firmy od podniku za cenu stanovenou v soutěži koupí a dál je budou zpracovávat a prodávat. Vítězové tendrů budou muset minimálně pětinu objemu čtvrtletně vytěžené dřevní hmoty nabídnout na tuzemský veřejný trh se dřevem, tedy obchodovat s ním na burze.      Jednoroční tendr je jakýmsi nouzovým řešením a má zabránit přerušení lesních prací po letošním 1. lednu. Původní obří desetiletý tendr v hodnotě 16 miliard korun, který kritizovali politici, ekologové, lesníci a výhrady k němu měl i antimonopolní úřad, Lesy ČR zrušily v polovině loňského května.   mjr mha  