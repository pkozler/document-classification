 Opel již v rámci restrukturalizace zrušil 5000 pracovních míst  Detroit 11. ledna (ČTK) - Německá automobilka Opel již v rámci restrukturalizace zrušila 5000 z plánovaných 8000 pracovních míst. Uvedl to šéf společnosti Nick Reilly na detroitském autosalonu. Dodal, že ztráta podniku by měla v letošním roce klesnout díky nižším restrukturalizačním nákladům. Na provozní úrovni by firma podle něj měla dosáhnout vyrovnaného hospodaření.   Automobilka, která nyní zaměstnává zhruba 43.000 lidí, loni podle agentury DPA prodala téměř 1,2 milionu vozů. "To je zhruba stejně jako v předchozím roce a není to žádný rekord," upozornil Reilly. Ten se nyní snaží rozšířit prodej mimo Evropu, kam loni firma vyvezla pouze necelých 10.000 vozů.   Opel je součástí největšího amerického výrobce automobilů General Motors. Německá automobilka se předloni dostala do existenčních problémů a skupina GM chystala její prodej. Z toho nakonec sešlo a GM se rozhodla Opel vlastními silami restrukturalizovat.   Opel v pondělí oznámil, že chce v příštím roce zahájit vývoz do Austrálie. Firma již dříve představila plány na spuštění exportu do Izraele a Chile. Zkoumá rovněž možnosti vstupu na další trhy, jako jsou Argentina či země na Blízkém východě, a chce podpořit své aktivity v jižní Africe a Číně.   pmh vju  