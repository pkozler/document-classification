 Na Šumavě by se mělo vytěžit na 400.000 kubíků kalamitního dříví  --------------------    Ke zpravodajství: FOTO/aktuality; AUDIO; VIDEO   --------------------    Vimperk (Prachaticko) 2. května (ČTK) - Na Šumavě začal boj s kůrovcem. Do prosluněných lesních stěn nalétli první brouci zhruba před 14 dny. Ředitel parku Jan Stráský předpokládá, že se letos vytěží zhruba stejné množství kalamitního dříví jako loni - tedy kolem 400.000 metrů kubických. Záležet bude na vývoji počasí. "Park je na rojení kůrovce připravený lépe než loni," řekl dnes Stráský ČTK.   Expertní skupina ředitele doporučovala proti lýkožroutům mnohem tvrdší zákrok. Vyhlásit chtěla kalamitní stav a napadené stromy chtěla ve velkém kácet i v dosud bezzásahových zónách. Ministr životního prostředí Tomáš Chalupa na základě expertního posudku postup zmírnil. Vyloučil letecké postřiky a také používání biocidních prostředků k hubení kůrovce v prvních zónách. Ve druhých je nesmí těžaři používat na stojící stromy. Tam, kde kácení v nejcennějších zónách povolil, je podmínil v souladu s legislativou zpracováním vlivu těžby na evropsky cenné lokality NATURA 2000. V prvním rojení se tam kácet určitě nebude. Zpracování expertního posudku potrvá nejspíš měsíce.   Kladení nástrah na první rojení kůrovců podle Petra Kahudy z oddělení ekologie lesa skončilo k 22. dubnu, kdy lesníci nahlásili celkem 33.600 kusů obranných prostředků - tedy ležících i stojících lapáků, lapačů, či otrávených trojnožek. K 18. dubnu přitom bylo v parku podle mluvčí Jany Zvettlerová na kůrovce nachystáno 11.300 obranných opatření. Za pět dnů tedy dokázala správa parku obranná opatření zhruba ztrojnásobit.   "Musím se dovolávat expertů. Věřím, že jsme připraveni, i když jinak než to bylo v minulosti, a to jiným složením obranných opatření. Jejich počet je sice menší než loni, ale jsou mezi nimi daleko účinnější - daleko znamená pětkrát účinnější, některá opatření, takže když se to sečte, tak jsme určitě připravenější než loni," řekl Stráský ČTK. Rapidně podle něj poklesl počet feromonových odparníků - lapačů. Podle informací ČTK z 11.000 na 420 kusů. "Lapače se v naší obranné sestavě používají spíše na monitoring, než jako hlavní bojový nástroj," vysvětlil ředitel.   Na Šumavě bylo letos vytěženo zhruba 13.000 metrů kubických dřeva napadeného kůrovcem. V lese má své zastoupení asi stovka těžařských firem a živnostníků, park má uzavřené smlouvy s dvojnásobkem. Povolat je do boje s kůrovcem může prakticky ze dne na den. Počet lidí se v druhé polovině května či v červnu, kdy už bude jasné, kolik stromů kůrovec při prvním rojení napadl, zmnohonásobí, řekl ČTK Kahuda.   V lesích v majetku Správy Národního parku a CHKO Šumava bylo loni vytěženo rekordní množství kůrovcem napadeného dříví. Na 200 živnostníků a těžařských společností ho zpracovalo 347.000 metrů krychlových, což bylo o 16 procent více než v roce předcházejícím a nejvíce v dvacetileté existenci parku.   mi jpt  