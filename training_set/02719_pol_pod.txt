 Norman Eisen je hrdý na své československé kořeny  --------------------    Ke zpravodajství: FOTO ve Fotobance   --------------------    Praha 26. ledna (ČTK) - Nový americký velvyslanec v ČR Norman Eisen se narodil v Los Angeles židovským rodičům, kteří přežili holokaust. Jeho matka pocházela z Československa a prošla "táborem smrti" Osvětimí, otec byl původem z Polska. Padesátiletý právník Eisen se ke svým kořenům hrdě hlásí, na adresu Česka má jen slova chvály a po zkušenostech svých předků bojuje proti všem formám diskriminace. Obama do Prahy vysílá jednoho ze svých nejbližších spolupracovníků, oba se znají již desítky let a Eisen naposledy působil jako jeho poradce pro etiku. Pověřovací listiny předá tento pátek.   Eisen označuje Českou republiku za příklad "zářivé" demokracie a "loajálního partnera v srdci Evropy". "Matka mi vyprávěla, že moje první slova prý byla z české ukolébavky, kterou jsem po ní opakoval," řekl ve své řeči před americkými senátory loni v červenci. Senát ale nakonec jeho nominaci zablokoval a Obama ho jmenoval bez souhlasu horní komory Kongresu. Důvodem bylo podezření, že se Eisen před lety nezachoval příliš eticky při odvolání generálního inspektora Společnosti pro národní a komunitní služby Geralda Walpina.   Podle neoficiálních informací ČTK Eisenova matka Frieda pochází z východoslovenského města Sobrance. V roce 1944, když jí bylo 21 let, ji nacisté deportovali do koncentračního a vyhlazovacího tábora v Osvětimi. Podařilo se jí ale přežít a po válce odjela do USA, kde potkala svého budoucího manžela, který do země uprchl před nacisty z Polska ještě před válkou. Eisenův otec je již mnoho let po smrti, jeho matka žije v domově důchodců v Los Angeles. "Smáli jsme se a plakali zároveň. Nemohli jsme tomu uvěřit," odpověděl nedávno nastávající velvyslanec na otázku, jak jeho matka vnímá synův návrat do země, kde trpěla během holokaustu.   Eisen je židovského vyznání, před příjezdem do Česka řekl, že v rezidenci se bude vařit košer kuchyně. Podle židovského zvyku také hodlá rozmístit na rámy dveří své rezidence schránky obsahující svitky pergamenu s úryvky z tóry, takzvanou mezuzu.   Po svatbě se Eisenovi rodiče přestěhovali do Los Angeles, kde prodávali u stánku hamburgery. V tomto městě se také Eisen 11. listopadu 1960 narodil. V roce 1985 absolvoval s červeným diplomem práva na Brownově univerzitě a v následujících třech letech pracoval jako sociální pracovník. V roce 1991 vystudoval opět s červeným diplomem práva na Harvardově univerzitě, kde se seznámil s Obamou. Poté pracoval 17 let v právnické firmě Zuckerman Spaeder a byl také jedním z jejích společníků.   V roce 2008 se začal podílet na předvolební kampani Obamy a byl také jejím štědrým sponzorem. Po vítězství Obamy se stal členem vedení jeho týmu pro převzetí moci a v lednu 2009 ho Obama jmenoval zvláštním poradcem pro etiku a vládní reformu. Oba muže pojí přátelství i například láska k basketbalu.   Jedním z prvních úkolů Eisena ve funkci šéfa etiky bylo vypracovat podklady pro nové nařízení o lobbingu, týkající se jejich kontaktu s Washingtonem a jejich případného úsilí získat post ve vládě. Nová směrnice byla kritizována, protože podle jejích odpůrců omezuje možnosti Obamovy administrativy obsadit místa ve vládě schopnými kandidáty. Eisen se také podílel na novém etickém kodexu pro zaměstnance Bílého domu a dával přednášky o etice nejen jim, ale i prezidentskému páru.   Kvůli přísnosti si Eisen vysloužil přezdívku "Mr. No", je také s nadsázkou považován za člověka, který zkazí všechnu legraci. Podle názorů zaznívajících z Bílého domu se nebojí komukoliv z Bílého domu říct do očí, co by měl a co by neměl dělat na poli etiky a dobrých mravů. Podle médií pracuje 16 hodin denně a oproti své bývalé práci v právnické firmě má mnohem menší plat. Údajně má mnohem víc pravomocí než jeho předchůdce, což je prý důkazem jeho zvláštního vztahu s Obamou.   V 80. letech pracoval v organizaci Anti-Defamation League (Liga proti hanobení), bojující mimo jiné proti antisemitismu, a byl také jedním ze spoluzakladatelů neziskové společnosti Občané pro odpovědnost a morálku ve Washingtonu (CREW).   Eisen je ženatý a má dceru Tamar. Manželka Lindsay je profesorkou angličtiny na Georgetownské univerzitě.   David Preisler rmi  