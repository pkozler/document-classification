 HN: Obce chystají PPP projekty za 50 miliard korun  Praha 12. května (ČTK) - Hodnota projektů partnerství veřejného a soukromého sektoru (PPP), které obcím a městům schválilo či schvaluje ministerstvo financí, činí téměř 50 miliard korun. Přitom ještě v roce 2009 to bylo 10,5 miliardy korun. Celkově je PPP projektů, které již fungují nebo se v brzké době chystají, asi 40, píšou dnešní Hospodářské noviny (HN). Formou PPP často řeší radnice vodárenské služby nebo parkování.   "Radnice a jimi vlastněné firmy to berou stále víc jako příležitost, jak dlouhodobě dělat věci, které by samy jinak uskutečnit nedokázaly," řekl listu šéf společnosti PPP Centrum ČR Jan Škurek.   K projektům, které už jako PPP fungují, patří třeba projekt správy, údržby a obnovy veřejného osvětlení v Praze, rekonstrukce, správa a údržba víceúčelového sportovního areálu v Tachově nebo výstavba parkovacího domu Katschnerka v Hradci Králové.   Největší z dosud uskutečněných a na zelené louce ryze "stavebních" projektů PPP je parkovací dům Rychtářka, který pro město Plzeň postavila nákladem 230 milionů developerská firma Hermosa Parking Plzeň, píšou HN.   Výrazný objem v celkové hodnotě projektů zabírají podle deníku ale služby, hlavně vodárenské. Největším loni na ministerstvo přihlášeným projektem je výběr nájemce vodovodů a kanalizací od Severočeské vodárenské společnosti v hodnotě přes 30 miliard korun.   U projektů PPP (Public Private Partnership) vybraný soukromý dodavatel přebírá odpovědnost za financování, výstavbu i provoz. Měly by se tím snížit výdaje ze státního rozpočtu.   Na rozdíl od samospráv se stát k zapojení privátních firem dosud neodhodlal. Uvažuje se o využití PPP projektů například při rekonstrukci dálnice D1 nebo výstavbě úseků D3 k rakouským hranicím či modernizaci Ústřední vojenské nemocnice.   fsl  