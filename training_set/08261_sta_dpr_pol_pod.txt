 R35 kolem Litomyšle má dvě varianty, obě mají své odpůrce  Litomyšl (Svitavsko) 21. ledna (ČTK) - Budoucí trasa rychlostní komunikace R35 okolo Litomyšle na Svitavsku má druhou variantu. Pardubický kraj musel přepracovat návrh a nechal kolem města zakreslit ještě jednu trasu obchvatu. Jejich prosazení bude stejně obtížné, obě mají své odpůrce. ČTK to řekl hejtman Radko Martínek (ČSSD).   "Problém zůstává, každý hájí svoje zájmy. Litomyšli se bude líbit původní trasa, která vede dál od města. Soukromý zemědělec bude preferovat novou trasu blíž Litomyšli, která míjí jeho pozemky," řekl hejtman.   Pardubický kraj musel vyhovět Nejvyššímu správnímu soudu, který mu předloni v létě zrušil v desetikilometrovém úseku územní plán. Dokument je nutný pro jakoukoliv stavební činnost. Na soud se obrátil soukromý zemědělec Jan Vaňous z Bohuňovic, který si stěžoval na postup úředníků. Neprojednali s ním variantu, která vede přes jeho pozemky.   "Samozřejmě nám víc vyhovuje trasa, která kopíruje původní I/35. Naším cílem je, aby se R35 pokud možno vyhnula pozemkům pana Vaňouse. Pokud to nebude možné, tak aby aspoň nerozdělovala půdu v půlce, jak to je v původní variantě," řekl právní zástupce zemědělce Vítězslav Dohnal.   Farmář se zabývá rychlostní komunikací už od roku 2002, kdy se ještě hovořilo o takzvané severní variantě. Krajští zastupitelé ji i schválili. Nakonec na sklonku roku 2006 prošla jižní varianta. Optimalizovaná trasa vede přes zemědělcovi pozemky. Vedení Litomyšle však s touto variantou souhlasí a bude na ní trvat.   "Chceme trasu dál od Litomyšle, jinak by se zabrzdil rozvoj města. Naše stanovisko je jasné a neměnné. Na jedné straně máme hektary půdy, kde se pěstují stromky, na druhé straně bychom byli omezeni rychlostní komunikací," řekl starosta Michal Kortyš (ODS).   Obě trasy nyní posoudí ministerstvo životního prostředí v takzvaném posudku EIA. Hejtman doufá, že jednu z nich úředníci upřednostní. Nechce se totiž dočkat situace, kdy R35 skončí u Litomyšle, napojí se na I/35, která vede skrz město a za ním opět povede rychlostní komunikace.   "Pan ministr Bárta deklaroval, že se R35 bude urychleně připravovat. Probíhá posuzování EIA, pak se bude moct začít připravovat projekt, vykupovat pozemky a poté bude následovat realizace," řekl hejtman.   Silnice R35, která spojí Čechy a Moravu, by se měla stát nejdelší rychlostní silnicí v zemi. Zárodek stokilometrové trasy R35 v Pardubickém kraji už existuje v úseku Sedlice - Opatovice nad Labem. Úsek dlouhý 27 kilometrů mezi Opatovicemi a Osrovem u Vysokého Mýta se mohl začít stavět v ideálním případě v první polovině roku 2013.   jlc jpt  