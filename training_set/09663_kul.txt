 Nový ředitel NK Böhm dnes převezme úřad od svého předchůdce  Praha 5. ledna (ČTK) - Nový generální ředitel Národní knihovny (NK) Tomáš Böhm převezme dnes úřad od svého předchůdce Pavla Hazuky. Oba se setkají na ministerstvu kultury v Praze. Bývalého šéfa vydavatelství Ringier Böhma jmenoval do funkce loni 28. prosince ministr kultury Jiří Besser (za TOP 09). Böhma mu doporučila komise ve výběrovém řízení.   Böhm chce NK více otevřít veřejnosti. Jeho záměrem je, aby mohl do knihovny kdokoliv vejít a půjčit si knihu. "Chtěl bych, aby se Klementinum stalo jedním z kulturních středobodů Prahy," řekl v pondělí v České televizi. Pokračovat hodlá i v projektu digitalizace knih a revitalizace barokního Klementina.   Böhm již dříve uvedl, že má v úmyslu prověřit dosavadní investiční kroky NK a zbavit je některých podezření. Knihovna je kritizována za drahou rekonstrukci Klementina. Oprava budovy by spolu s výstavbou hostivařských depozitářů měla stát zhruba tři miliardy korun. Vedení knihovny podle některých médií dosud neprokázalo, že by mělo na rekonstrukci zpracovaný komplexní rozpočet.   "Revitalizace Klementina jako taková není problematická, co může být problém, to jsou jednotlivé kroky, ne všechny byly učiněny s ohledem na památkáře, někdy nebyla dopředu známa jasná koncepce rozvoje knihovny," uvedl v pondělí Böhm v ČT.   Böhm také řekl, že do budoucna nevylučuje možnost novostavby, která by sloužila nejen Národní knihovně. Na konkrétní projekt architekta Jana Kaplického ale tutu myšlenku nenavázal. "Je to věc závislá i na mnoha jiných faktorech, jako jsou investiční prostředky, kterých v současné době není nazbyt," dodal.   Böhm (1961) je absolventem pražské VŠE, studoval také v Londýně. V 90. letech pracoval v několika společnostech jako konzultant a posléze jako finanční ředitel společnosti Creditanstalt Securities. Na přelomu tisíciletí se stal finančním ředitelem společnosti Ringier ČR, kde působil jako člen představenstva. Od roku 2001 společnost pět let vedl. V posledních letech se věnoval ekonomickému poradenství, krizovému managementu, mediálnímu poradenství v oblasti tiskových médií a knižní produkce.   Kvůli kauze kolem projektu Kaplického odvolal tehdejší ministr kultury Václav Jehlička (tehdy KDU-ČSL) z funkce v září 2008 ředitele NK Vlastimila Ježka. Bez výběrového řízení ho nahradil šéf Památníku národního písemnictví Pavel Hazuka.   hš  