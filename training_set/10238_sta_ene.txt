 Obyvatelé Andělky bojují proti sedmi větrným elektrárnám  Doplnili jsme další informace ve 4. a 6. odstavci   --------------------    Višňová (Liberecko) 11. května (ČTK) - Obyvatelé osady Andělka ve Frýdlantském výběžku bojují proti chystané výstavbě sedmi větrných elektráren. Obávají se o své zdraví, bojí se hluku, stínů točících se lopatek a nelíbí se jim ani výstražná červená světla na vrcholech stožárů. Pod petici se podepsala stovka lidí. První ze stometrových stožárů by měla pražská firma WSB Andělka začít stavět ještě v květnu. Dalších šest elektráren se schvaluje. Informuje o tom dnešní Liberecký deník.   "Naše domy jsou odteď neprodejné. Čtyři roky tu budujeme centrum pro relaxační pobyty, kdybychom věděli, že pár set metrů odtud bude stát větrná farma, nikdy bychom sem nešli a svoje peníze neinvestovali," zlobí se Jindřiška Čambalová, která s manželem začala ve Višňové podnikat. Obec jim prý v době, kdy nemovitost kupovali, důležité informace zamlčela. "V roce 2006 se hlasovalo o jedné větrné elektrárně, na konci roku 2010 nové zastupitelstvo tvrdilo, že na ni nejsou peníze. Teď jich tam má být hned sedm," tvrdí Čambalová.   Podle starostky Vladimíry Erbanové ale měla petice přijít dřív, projekt se připravuje už šest let. "Kdo chtěl, ten se zúčastnil zájezdu na farmu větrných elektráren do Německa, tam mohl vidět, že větrníky zdaleka nejsou tak strašné, jak mnozí tvrdí," argumentuje starostka. V petici proti elektrárnám jsou podle ní podepsáni lidé, kteří v Andělce nežijí a nikdo je ani nezná.   I kdyby se ale odpůrcům větrných elektráren podařilo projekt v Andělce zastavit, pohledu na ně se obyvatelé obce nezbaví. V bezprostřední blízkosti hranice v Polsku má vyrůst 52 obřích elektráren. Bude je stavět polská skupina PGE, která vlastní uhelnou elektrárnu v Turówě. Na rekultivovaných výsypkách chce postavit 130 metrů vysoké tubusy s průměrem větrníku kolem sta metrů. "Téhle výstavbě zabránit nemůžeme," poznamenala starostka.   Zastupitelstvo Višňové, pod kterou Andělka spadá, projekt od začátku podporuje. Od investora dostane milion korun po kolaudaci elektráren a pak každý rok 100.000 korun za každou elektrárnu nebo procento ze zisku. "Je to stabilní příjem 700.000 korun ročně po dobu nejméně 25 let, jak dlouho se zavázali elektrárny provozovat," zdůraznila starostka s tím, že za peníze hodlají v Andělce postavit kanalizaci, která tam chybí. Obec hospodaří letos s rozpočtem 14 milionů korun.   Větrných elektráren mohlo být u Andělky podstatně víc. Chtěl je tam stavět soukromý investor, který loni v březnu vydražil 120 hektarů polí a luk, les a rybník i zemědělskou usedlost a další nemovitosti zkrachovalého místního podnikatele Petra Wintera. Ze záměru ale sešlo a v další dražbě pak pozemky koupila zemědělská společnost GRAIN, která se specializuje na ekologické zemědělství.   ivc snm  