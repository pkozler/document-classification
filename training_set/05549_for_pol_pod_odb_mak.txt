 Do Prahy se sjíždějí odboráři, budou protestovat proti reformám  --------------------    Ke zpravodajství: FOTO/aktuality; AUDIO; VIDEO   Zprávu jsme přepsali, aktualizovali a doplnili v celém textu   --------------------    Praha 21. května (ČTK) - Píšťalky, vuvuzely, vestičky nerůznějších barev, prapory odborových svazů a protivládní transparenty zaplnily po 11:00 hodině okolí Domu odborových svazů na pražském Žižkově. Stovky členů nejrůznějších odborových svazů z celé ČR se v jeho okolí chystají na demonstraci, kterou na poledne svolala do metropole Českomoravská konfederace odborových svazů (ČMKOS) proti vládním reformním záměrům.   "Už je načase vyhnat vládu Nečase," stojí na jednom z transparentů, jiný varuje, že ministerstvo zdravotnictví neléčí, ale zabíjí. "Stop zákeřným reformám," je heslo, které zřejmě účastníci akce ponesou v čele připravovaného pochodu.   Jednotlivé odborové svazy odlišují barevné vestičky například ve žluté, oranžové či zelené barvě. Bleděmodré mají hojně zastoupení členové policejních antikonfliktních týmů.   Organizátoři z ČMKOS rozdávají odborářům lahve z vodou a nabádají je, aby v teplém jarním počasí zůstávali ve stínu. Zastoupeni jsou zaměstnanci pošty, školských odborů, hasiči, zdravotníci či pracovníci státní správy. Výrazné zastoupení má odborový svaz Kovo. Členové železničních i zemědělských odborů se k chystanému průvodu připojí u Hlavního nádraží.   Mimopražské odboráře na akci přivezly najaté autobusy a na Hlavní nádraží také dva zvláštní vlaky vypravené z Ostravy a z Bohumína. Organizátoři akce, která odpoledne vyvrcholí na Václavském náměstí, očekávají desetitisíce účastníků. Na náměstí se před polednem zkoušela aparatura, turisté si tak mohli vyslechnout hlasitě pouštěné písně kapely Katapult či Zlatého slavíka Karla Gotta.   Na Žižkovském Churchillově náměstí v okolí Domu odborových svazů a v přilehlých ulicích jsou podle zpravodaje ČTK už nyní tisíce odborářů. Podle jednoho z pořadatelů Miroslava Kosiny využilo zvláštních vlaků z Moravy až 2500 členů odborových svazů. Vlaky na Hlavní nádraží přijely až na poslední nástupiště, takže demonstrující nechodili přes nádražní halu, ale organizátoři je směrovali přímo do Seifertovy ulice. Tam už nyní nejezdí tramvaje, dopravu   Nad lidmi vlají prapory nejrůznějších odborových svazů a vznášejí se modré, bílé a červené balonky.   "Přijeli jsme z Brna, z ABB," řekl ČTK na místě srazu protestujících jeden z účastníků akce. S vládními reformami prý hluboce nesouhlasí. Demonstranti přicestovali, mnohdy objednanými autobusy, například i z Plzně a dalších míst.   Demonstrace oficiálně začne v 11:55 u Domu odborových svazů. Odtud se odboráři vydají přes křižovatku U Bulhara a Wilsonovou ulici do horní části Václavského náměstí, kde se bude od 13:00 do 14:30 konat hlavní část protestu svolaného ČMKOS proti vládním návrhům daňové, sociální, zdravotní a penzijní reformy. Protest ovlivní dopravu v hlavním městě.   Demonstraci neodvrátila ani páteční schůzka tripartity, na níž se odbory s kabinetem Petra Nečase (ODS) dohodly na dalším postupu vyjednávání. Vládní reformy podle odborů povedou k poklesu životní úrovně lidí, a to nejen těch z nižších příjmových skupin. Kromě toho prý způsobí větší deficit veřejných rozpočtů. Demonstrace má být posledním varováním vládě. Pokud nevezme jejich připomínky v potaz, hodlají odbory přistoupit i k dalším nátlakovým akcím.   cap rem jd mal  