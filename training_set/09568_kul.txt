 Horácké divadlo mělo meziročně nižší tržby i méně diváků  --------------------    Ke zpravodajství: AUDIO   --------------------    Jihlava 19. ledna (ČTK) - Horácké divadlo v Jihlavě, které je jedinou profesionální scénou na Vysočině, mělo meziročně nižší tržby i méně diváků. V roce 2010 se proti předešlému roku sice zvýšil počet premiér, počet představení však poklesl. Vyrovnaného hospodářského výsledku se loni podařilo dosáhnout jen díky čerpání peněz z rezervního fondu. V roce 2009 hospodaření skončilo přebytkem více než 400.000 korun. ČTK to dnes řekl ředitel divadla Josef Fila.     Provozní náklady Horáckého divadla dosáhly loni 37,9 milionu korun. Kraj Vysočina jako zřizovatel poskytl divadlu 27,6 milionu korun, ministerstvo kultury necelých 650.000 korun. Dotace se celkově meziročně snížily o 1,4 milionu korun. "Museli jsme v této výši snížit náklady," uvedla ekonomka Marie Kliková. Nejvíc divadlo podle ní šetřilo na službách, propagaci, poštovném a telefonních hovorech. Podařilo se ušetřit také na mzdách a režijních nákladech.   V letošním roce by divadlo mělo snížit náklady o dalších pět procent. "Moc už šetřit nemůžeme, ale musíme se s tím vyrovnat," řekl Fila. Bude podle něj nutné pokusit se zvýšit tržby a opět využít peněz z rezervního fondu.   Na obou divadelních scénách se loni odehrálo 220 představení, o 14 méně než předloni. Hlavním důvodem byla rušená představení kvůli onemocněním či úrazům členů souboru. V divadle pracovalo loni celkem 69 zaměstnanců, o jednoho méně než před rokem. Počet herců se loni meziročně o jednoho zvýšil na 19 členů souboru.   Do Horáckého divadla přišlo loni téměř 57.000 diváků, což je asi o 1700 méně než v roce 2009. Meziročně se mírně snížil také počet předplatitelů. Divadlo má 20 abonentních skupin, počet předplatitelů se loni snížil o 97 na 4724. "Pokles není nijak dramatický, přičetl bych to trvajícím ekonomickým problémům, někomu se možná dramaturgický plán zdál méně lukrativní," uvedl Fila.   Letos by podle ředitele neměly nastat žádné dramatické změny v souboru. S ohledem na nutné úspory není ani letos možné uvádět současně představení na velké i malé scéně, což by vyžadovalo velké nároky na zákulisní servis.   bjr sap  