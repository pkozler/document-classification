 Novinářskou cenu K. H. Borovského 2010 získal M. Mareš z MfD  --------------------    Ke zpravodajství: FOTO/aktuality; AUDIO   --------------------    Havlíčkův Brod 26. května (ČTK) - Novinářskou cenu Karla Havlíčka Borovského za rok 2010 dnes v Havlíčkově Brodě získal Miroslav Mareš z jihlavské regionální redakce Mladé fronty Dnes (MfD). Ocenění získal za novinářskou odvahu, s níž se podle poroty podílel na zpracování citlivého tématu v kauze Budínka u Dobronína a za skvělý novinářský přístup.   Držiteli Novinářské křepelky, ceny pro novináře do 33 let věku, se pak stali Nora Fridrichová z České televize a Ondřej Kundra z týdeníku Respekt. ČTK to řekla Helena Hájková z pořádající Nadace Český literární fond. Fridrichová byla oceněna za výjimečné moderátorské schopnosti, kompetenci a vtip, Kundra porotu zaujal přesvědčivými politickými analýzami a investigativními texty.   Novinářské ceny uděluje správní rada nadace na návrh odborné poroty, v níž zasedli Martina Riebauerová, Daniela Drtinová, Blahoslav Hruška, Miroslav Konvalina, Jan Punčochář, Jaroslav Spurný a Jan Šmíd. Hlavní novinářskou cenu nadace dotuje 50.000 korunami. S Novinářskými křepelkami, které předává město Havlíčkův Brod a kraj Vysočina, je spojena symbolická částka 3333 korun.   Nadace rozhoduje o výročních cenách za mimořádná díla umělecké, vědecké a novinářské tvorby. Novinářskou cenu udělila počtrnácté, od roku 2000 v Havlíčkově Brodě.   Hlavní cena pro Mareše je spojena s kauzou Budínka, což je lokalita v Dobroníně na Jihlavsku. Loni v srpnu tam byly vyzvednuty kosterní lidské pozůstatky údajně patřící Němcům zavražděným na konci války. Podle některých zpráv Němce ubili Češi lopatami a motykami. Nic takového ale antropologové nepotvrdili.   bjr hj  