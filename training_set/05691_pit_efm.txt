 COSECT a AdvaICT chtějí prorazit v Silicon Valley  Brno 11. ledna (ČTK) - Brněnské softwarové firmy COSECT a AdvaICT chtějí prorazit v oblasti bezpečnosti informačních technologií na americký trh. Své produkty nabídnou v Silicon Valley, kde mají sídlo a vývojová centra nejvýznamnější IT firmy světa jako Google, Sun Microsystems, Oracle nebo Microsoft. V tiskové zprávě to dnes uvedlo Jihomoravské inovační centrum.   AdvaICT je malá česká inovativní firma založená v roce 2006 experty z Fakulty informatiky a Ústavu výpočetní techniky Masarykovy univerzity. "Do Spojených států odjíždíme prezentovat produkt FlowMon ADS, který slouží k monitorování provozu datové sítě s cílem odhalit provozní či bezpečnostní problémy. Mezi další přínosy patří schopnost odhalit nežádoucí chování zaměstnanců," uvedl ředitel společnosti Pavel Minařík. Výhodou systému je podle něj třetinová cena a flexibilní reakce na specifické požadavky zákazníků.   Produkt Safetica společnosti COSECT řeší problémy s úniky dat a nabízí ochranu proti vlastním zaměstnancům. "Vytvoření nové pobočky právě v Sillicon Valley je strategickým krokem k budování distribuční sítě pro Severní Ameriku," řekl ředitel společnosti Jakub Mahdal.   vrn mol  