 Konsorcium kolem plynovodu Nabucca opět odložilo termín spuštění  Brusel 6. května (ČTK) - Projekt plynovodu Nabucco opět nabírá zpoždění. Výstavba plynovodu Nabucco by měla začít v roce 2013 a komerční přeprava plynu ve 2017. To je o dva roky později, než se doposud uvádělo. Řekl to na dnešním setkání s novináři výkonný ředitel konsorcia Nabucco Gas Pipeline International GmbH Reinhard Mitschek. Konsorcium rovněž vůbec poprvé uvedlo, že je otevřené spojení s konkurenčními projekty.   Mitschek se odmítl vyjádřit ke zprávám, že náklady na projekt budou téměř dvojnásobné proti současnému odhadu, který činí 7,9 miliardy eur (190,5 miliardy Kč). Uvedl však, že plynovod bude o 550 kilometrů delší, než se původně plánovalo. "To automaticky neznamená, že bude nutné ve stejném rozsahu zvýšit i investice. Poskytnout nyní údaj o ceně by bylo předčasné," řekl novinářům. Zdroj blízký projektu uvedl, že náklady na projekt budou muset být revidované na 12 až 15 miliard eur.   Konsorcium se v minulosti vyhýbalo možnosti sloučení Nabucca s konkurenčními projekty, jako jsou třeba plynovody ITGI a TAP, které mají přivádět plyn z oblasti Kaspického moře do Itálie. Dnes však poprvé uvedlo, že je otevřené i dalším projektům. "Pokud mohou přinést přidanou hodnotu, pak vezmeme všechny přepravce na palubu," uvedl Mitschek. "Vidíme Nabucco jako páteř a hlavního běžce celého systému. Jsme otevřeni i ke spojením s vedlejšími tratěmi," dodal.   Nabucco má přepravit až 31 miliard metrů krychlových plynu ročně z oblasti Kaspického moře do Rakouska přes Turecko a Balkán. Omezila by se tak závislost Evropské unie na Rusku. Partnery v konsorciu jsou turecký Botas, rakouská OMV, německá RWE, maďarský MOL, rumunský Transgaz a bulharský BEH, napsala agentura Reuters.   irl vju  