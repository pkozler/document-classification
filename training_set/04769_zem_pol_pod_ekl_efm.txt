 Před úřadem vlády demonstrují ekologové proti tendrům Lesů ČR  --------------------    Ke zpravodajství: FOTO/aktuality   --------------------    Praha 19. ledna (ČTK) - Před úřadem vlády se dnes ráno sešlo několik desítek lidí na demonstraci pořádané ekologickým Hnutím Duha proti plánované dlouhodobé koncepci hospodaření státního podniku Lesy České republiky. Dokument má dnes projednávat vláda. Nový systém tendrů má podle aktivistů způsobit "tunelování lesů" a být pro stát nevýhodný. Návrh dlouhodobě kritizují také zpracovatelé dřeva či vlastníci soukromých a obecních lesů.   Poklidně stojící demonstranti drží transparenty s nápisy například "Zastavte tunelování lesů". Mezi protestující přišel vládní mluvčí, který od nich převzal jejich písemné argumenty proti návrhu.   Velké tendry na těžbu ve státních lesích by měly být podle koncepce od roku 2012 dlouhodobé. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Ještě letos má být vyhlášena zakázka na všech 117 soutěžních jednotkách. Každý následující rok se má soutěžit již jen na jedné desetině jednotek.   Odpůrci koncepce požadují, aby ministři materiál odmítli. Nejčastěji koncepci kritizují, neboť prý zvýhodňuje velké těžařské firmy na úkor malých a středních lesníků a dřevařů. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám. Upozorňují také na to, že návrh neřeší poslání státního podniku v sociální oblasti či oblasti rozvoje venkova    mjr dvd  