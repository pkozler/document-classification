 Otrokovické Tomě vzrostly tržby o téměř 18 procent, zisk klesl  Otrokovice (Zlínsko) 26. června (ČTK) - Společnost Toma z Otrokovic a její dceřiné společnosti loni zvýšila tržby o 18 procent na 488 milionů korun. Čistý konsolidovaný zisk vzrostl o 13 milionů na 53 milionů korun, uvedla firma ve své výroční zprávě.   "Růst tržeb je způsoben jednak prodeji bytů z developerské činnosti a zejména vyššími tržbami z prodeje energií. Zde se mimo jiné projevil také vliv produkce elektrické energie z kogeneračních jednotek a fotovoltaické elektrárny," napsalo vedení ve výroční zprávě. Tomě také vzrostly tržby z odpadového hospodářství. Tržby z prodeje bytů dosáhly v roce 2010 hodnoty 38 milionů Kč, v roce 2009 to bylo 26 milionů Kč.   Vloni firma vybudovala v průmyslovém areálu fotovoltaickou elektrárnu. Investici za 111 milionů Kč podnik kryl částečně bankovním úvěrem. Dvě elektrárny, jedna na střeše budovy a druhá na volné ploše, mají celkový výkonu přibližně 1,6 megawattů.   V budoucnu by podnik chtěl investovat do technologie na likvidaci čistírenských kalů. Čistírna odpadních vod provozovaná společností nyní vyprodukuje okolo 5000 tun kalů ročně. Ten se vyváží na skládku, s čímž jsou spojeny nemalé náklady. Plánovaný projekt přijde podle odhadů podniku na 80 milionů korun. Investice je podmíněna získáním dotace.   Stejně jako v uplynulých letech i letos Toma nevyplatí žádné dividendy. Jejich výplatu nemá v plánu ani v budoucnosti. Hlavním důvodem je ztráta z minulých let, kterou způsobily povodně v roce 1997. Velká voda tehdy v podniku způsobila rozsáhlé škody.   Společnost Toma navazuje na Baťovy pomocné závody, které zahájily v roce 1935 v areálu průmyslovou výrobu. Podstatná část činnosti společnosti je zaměřena na poskytování služeb subjektům v průmyslovém areálu společnosti, provozování čistírny odpadních vod, poskytování finančního leasingu a pronájem objektů ve Zlíně. V průmyslovém areálu podniká okolo 130 firem, ve kterých je zaměstnáno zhruba 2300 pracovníků.   slu mol  