 Koncert k Mozartovu jubileu bude ve znamení mladých interpretů  Praha 24. ledna (ČTK) - Koncert orchestru Národního divadla k 255. výročí narození Wolfganga Amadea Mozarta, který se uskuteční 27. ledna v pražském Stavovském divadle, se ponese ve znamení mladých interpretů. Jeho protagonisty budou zástupci mladé české pěvecké generace, sopranistka Kateřina Kněžíková a basbarytonista Adam Plachetka. ČTK o tom informoval mluvčí opery Národního divadla Juraj Gerbery.   "Program složený z operních i koncertních árií a duetů doplní jako obvykle instrumentální čísla v podání orchestru Národního divadla pod taktovkou jeho šéfdirigenta Tomáše Netopila," uvedl Gerbery.   Sólistka pražského Národního divadla (ND) Kněžíková vystoupila loni například na festivalu Dvořákova Praha, kde ji v mozartovském programu doprovodil rakouský komorní orchestr Camerata Salzburg. "Pro můj hlas i temperament je Mozartova hudba naprosto ideální a dost dobře si umím představit, že interpretaci jeho hudby budu věnovat celý život," uvedla tehdy Kněžíková.   Pětadvacetiletý Plachetka patří k nejvýraznějším pěveckým talentům současné české generace. Loni poprvé vystoupil na festivalovém recitálu Pražského jara, kde mimo jiné zazpíval i Mozartovy písně. Své nadání předvedl také na Salcburském festivalu na jevišti Mozartova domu, kde v roli Antonia zpíval v obnovené inscenaci opery Figarova svatba.   Plachetka bude na koncertu ve Stavovském divadle zpívat árie z Mozartových oper La finta giardiniera (Zahradnice z lásky) a Cosi fan tutte (Takové jsou všechny). Zazní ale i árie z nedokončené opery Zaida i árie Osmina z opery Únos ze serailu. "To je vlastně jediné, co jsem na scéně Národního divadla ještě nezpíval, budu to zpívat poprvé," uvedl.   S Kateřinou Kněžíkovou přednese dva duety z Figarovy svatby a Kouzelné flétny. "Těším se moc, akorát to bude trošku hektické. Odjíždím do Bruselu, zítra (v úterý) máme celý den zkoušku a pozítří se vracíme na zkoušku na koncert. V Bruselu se uvádí pražská produkce Zahradnice z lásky," řekl dnes v telefonickém rozhovoru Plachetka ČTK.   Ve Vídeňské státní opeře, kde nyní působí, má za sebou Plachetka účinkování v Pucciniho Bohémě, Donizettiho Lucrezii Borgii, Rossiniho Lazebníku sevillském i Mozartově opeře Don Giovanni. Čeká jej role ve Verdiho opeře Simon Boccanegra a Mozartově Kouzelné flétně.   Loni 254. výročí narození Mozarta v Praze připomněli áriemi z jeho slavných oper. V zaplněném pražském Stavovském divadle vystoupili například uznávaný slovenský tenorista Pavol Breslik a přední sólistka opery Národního divadla (ND), sopranistka Marie Fajtová.   Klasicistní hudební skladatel a klavírní virtuos Mozart se narodil 27. ledna 1756 v Salcburku a zemřel 5. prosince 1791 ve Vídni. Loni 6. května ND uvedlo premiéru jeho opery Idomene. Z Mozartovy tvorby nastuduje ND pod taktovkou šéfdirigenta Netopila v této sezoně ve Stavovském divadle komickou operu Únos ze serailu, která bude mít premiéru 7. května.   Roman Jireš mrz mkv  