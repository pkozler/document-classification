 Pražským castingem začalo hledání nové studentské miss  --------------------    Ke zpravodajství: FOTO ve Fotobance; AUDIO   --------------------    Praha 7. ledna (ČTK) - Vědomostní testy, promenádu v plavkách a rozhovor s porotou musely dnes zvládnout více než tři desítky uchazeček o titul nejkrásnější české vysokoškolačky. První z dvou castingů soutěže Miss Academia ČR hostil pražský hotel Hilton. Finále bude 29. března ve Zlíně.   "V této soutěži nehledáme dívky jen s krásným obličejem, ale ty, které mají navíc i něco v hlavě," řekla ČTK tisková mluvčí akce Žaneta Cvernová.   Dívky tak musely prokázat svou inteligenci v rozsáhlém testu všeobecných znalostí, přičemž část se zaměřila na cizí jazyky, logiku a matematiku. "Musely například odpovědět, jaké země sousedí s jedním z méně známých afrických států nebo vypočítat jednoduchou kvadratickou rovnici," prozradila Cvernová. Nejlepší z kandidátek přitom dokázala správně zodpovědět 23 z celkových 24 otázek.   Právě důraz na inteligenci odlišuje podle organizátorů tuto soutěž od "klasických" voleb královen krásy. Vědomostní test je totiž ohodnocen vyšším počtem bodů než ostatní disciplíny. "Šanci tak dostávají i dívky, které nesplňují míry klasických modelek," uvedl hlavní manažer projektu Marek Klos.   Většina z dívek oslovených ČTK se do soutěže přihlásila kvůli načerpání nových zkušeností a zlepšení sebevědomí. Bylo na nich znát, že svoji účast berou velmi vážně. "Nervozita byla veliká a myslím, že to na mne bylo hodně vidět," prozradila Karolína z České zemědělské univerzity v Praze. "Nejtěžší byl pro mně pohovor, kdy mne některé otázky překvapily," uvedla Iva, studentka mediálních studiích na Karlově univerzitě. Porotci chtěli například vědět, co si kandidátky na titul myslí o euthanasii nebo zda umí porcovat kapra.   Znalostní testy prý ale také nebyly jednoduché. "Potíže jsem měla s otázkami z politiky nebo zeměpisu. Matematika mne naštěstí baví a myslím si, že mi i jde, takže to mi problémy nedělalo," vysvětlila další studentka České zemědělské univerzity Kristýna.   Letošní ročník se ponese pod heslem Andělsky krásná, po čertech chytrá, které také určí vizuální podobu finálového večera. Loni určovala duch soutěže antika. Zájemkyně mají stále šanci se do soutěže přihlásit - další casting bude 14. ledna v Brně. Finále se uskuteční 29. března v nově vybudovaném Kongresovém centru ve Zlíně.   Loni se do klání přihlásilo 255 soutěžících z různých koutů ČR. Vítězkou se stala dvacetiletá Kateřina Kubačková, studentka oboru management v neziskovém sektoru Ostravské univerzity. Letos se již přihlásilo 320 studentek, přičemž v Praze porota vybírala z 32 kandidátek.   Miss Academia pořádají letos již popatnácté studenti Fakulty multimediálních komunikací Univerzity Tomáše Bati ve Zlíně. Do soutěže se mohou přihlásit studentky prezenční i dálkové formy studia vysokých a vyšších odborných škol v zemi mladší 26 let. Bližší informace poskytne webová stránka  www.missacademia.cz .   Pavel Hortig kš  