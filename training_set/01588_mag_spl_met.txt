 Otužilci v Brně začali rok koupelí ve Svratce, chyběl jim sníh  --------------------    Ke zpravodajství: FOTO ve Fotobance  ID foto: FO00219216, FO01065841, FO00219217   --------------------    Brno 1. ledna (ČTK) - Brněnští otužilci dnes vstup do nového roku oslavili křtem v řece Svratce. Voda měla jeden stupeň, vzduch dva, což prohlásili za ideální podmínky, a ponořili se do vody. Pořadatel Petr Mihola z klubu Fides Brno pouze želel toho, že novoročnímu koupání nedotvářel tu pravou atmosféru sníh na březích. V minulých dnech roztál.   Diváci, kteří se na novoroční atrakci přišli podívat, zcela zaplnili břehy Svratky u zoologické zahrady i tamní most. Mihola účast odhadl na 1500 až 2000 lidí. Zimních plavců si přišlo do ledové řeky zaplavat kolem dvaceti. Část si chvíle v ledové vodě krátila hrou s míčem, část zvolila vánoční odění, a sice červenou "santovskou" čepici s bílou chocholkou.   Na dnešní křest dorazili hlavně brněnští otužilci. Mihola na začátku omlouval účast otužileckého nestora Ladislava Nicka, který se ještě loni ve svých 96 letech s kolegy vykoupal. "Tentokrát měl zdravotní problémy, a tak nestihl začátek otužilecké sezony," popsal Mihola. Nicek se tak prý letos otužuje jen ve studeném bazénu.   Ostatně mrazivé počasí zradilo zimní plavce v Břeclavi už v polovině prosince. Přišli si zaplavat kilometr v řece Dyji, pokus však skončil poté, co se jeden z plavců ve vodě pořezal o plovoucí led. Otužilci tak zvolili suchou variantu - v plavkách se koulovali. Vánoční otužilecká akce v Praze byla podle Miholy také nepříjemná - minus šest stupňů a vítr.   To dnes se na břehu Svratky v Brně po vykoupání třásl málokterý z plavců. I tak měl Mihola soucit s diváky; mnohým z nich nepomohly ani zimní bundy a boty a po desítkách minut stání je záblo. "Pokud jste promrzli, dejte si štamprličku. Nebo svařené víno," poradil jim.   Lucie Kučerová kš  