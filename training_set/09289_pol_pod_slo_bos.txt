 V Římě byla odhalena busta vůdce pražského jara Alexandra Dubčeka  Řím 20. ledna (ČTK) - V centru Říma byla dnes za účasti italského prezidenta Giorgia Napolitana odhalena busta někdejšího komunistického vůdce z doby takzvaného pražského jara Alexandra Dubčeka. Italský ministr zahraničí Franco Frattini při jejím odhalování řekl, že socha umožňuje si nejen uchovat památku na tohoto státníka, ale také ukazuje, že lze sdílet stejné hodnoty nezávisle na původním politickém zázemí.   "Fakt, že tu jsme dnes shromáždění, ukazuje, jak byly staré ideologické konflikty překonány. Tady v Itálii jsou základy pro to, abychom sami nalezli společné hodnoty, s nimiž se svého času ztotožňoval i Alexander Dubček," řekl při slavnostním aktu italský prezident Giorgio Napolitano.   Byl to podle agentury ANSA právě Napolitano, který v rámci své levicové Demokratické strany vyvinul úspěšný tlak na Komunistickou stranu Itálie, aby také odsoudila invazi vojsk zemí Varšavské smlouvy v čele se Sovětským svazem do Československa v srpnu 1968. Intervence smetla tehdejší československé komunistické vedení.   Dubček (1921 až 1992) byl právě jedním z hlavním představitelů reformního proudu v KSČ a vůdčí osobností pražského jara. Po potlačení obrodného procesu odstoupil z funkce prvního tajemníka KSČ a později byl z komunistické strany vyloučen.   Do politického života se Dubček vrátil v roce 1989 po sametové revoluci. Stal se předsedou Federálního shromáždění a předním činitelem slovenské sociální demokracie. Podlehl v listopadu 1992 následkům zranění při autohavárii.   V Itálii si Dubčeka, jehož jméno nese alej jednoho z římských parků, velmi považují. Už rok před sametovou revolucí mu byl jakožto disidentovi na univerzitě v Boloni udělen čestný doktorát za zásluhy o prosazování lidských práv. V Boloni byla Dubčekova busta odhalena již rok po jeho smrti.   V Praze na budově bývalého Federálního shromáždění má Dubček pamětní desku od listopadu 2009.   rv hej  