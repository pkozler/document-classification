 Na jihu Čech stoupla v prosinci míra nezaměstnanosti na 8,5 pct.  --------------------    Ke zpravodajství: GRAFIKA   Doplnili jsme tabulku a další podrobnosti od 5. odstavce   --------------------    České Budějovice 10. ledna (ČTK) - Na jihu Čech v prosinci výrazně přibylo lidí bez práce. Míra nezaměstnanosti se zvýšila o 1,4 procentního bodu na 8,5 procenta. Bez práce bylo poslední měsíc loňského roku 28.548 lidí, meziměsíčně o 4727 více, řekl dnes ČTK analytik českobudějovického úřadu práce Jiří Beran. Jde o největší meziměsíční nárůst v uplynulém roce. Předloni v prosinci byla míra nezaměstnanosti 7,8 procenta.   Jihočeský kraj evidoval v prosinci až pátou nejnižší míru nezaměstnanosti v rámci všech krajů České republiky. Dosud mu patřilo třetí místo. Nižší nezaměstnanost měly kromě Prahy a Středočeského kraje ještě Plzeňský a Královéhradecký kraj.   Míra nezaměstnanosti meziměsíčně vzrostla ve všech okresech Jihočeského kraje. Nejvyšší nárůst byl zaznamenán v okrese Český Krumlov a Strakonice, kde míra nezaměstnanosti shodně vzrostla o 1,9 procentního bodu. Tři okresy překročily desetiprocentní hranici míry nezaměstnanosti.   Nejvíce lidí evidovaných úřady práce bylo na Českokrumlovsku, kde míra nezaměstnanosti dosáhla 11,4 procenta. Nejméně lidí bez práce bylo tradičně v Českých Budějovicích, a to 6,5 procenta.   Na Českokrumlovsku připadá na jedno volné místo 31 nezaměstnaných, na Táborsku je to 32. Na Českobudějovicku pak na jedno místo připadá deset nezaměstnaných.   "Nárůst nezaměstnanosti byl dán zejména ukončováním sezonních prací a pracovních poměrů na dobu určitou," poznamenal Beran. Analytici předpokládají, že se v prvních týdnech tohoto roku bude nezaměstnanost v Jihočeském kraji dál zvyšovat. Důvody budou stejné jako v prosinci.     Počet volných míst evidovaných úřady práce meziměsíčně mírně vzrostl o 26 na 1850. V meziročním srovnání bylo loni v prosinci evidováno o více než 330 volných míst více.   Struktura poptávaných profesí zůstává v podstatě stále stejná. Relativně největší poptávka je po prodavačích do směnných provozů, zaměstnavatelé hledají kuchaře, řidiče aut převážně pro dálkovou dopravu nebo kvalifikované strojírenské profese, doplnil Beran.      Nezaměstnanost v Jihočeském kraji:      počet nezaměstnaných   míra (v pct)      okres  listopad  prosinec  listopad  prosinec     Č. Budějovice  5439 (5845)   6367 (6692)  5,5  6,5     Č. Krumlov  3276 (3377)  3940 (4042)  9,5  11,4     J. Hradec  3123 (3329)  3989 (4179)  6,4  8,2     Písek  2430 (2566)  3026 (3169)  6,6  8,2     Prachatice  1685 (1817)  2010 (2122)  6,1  7,3     Strakonice  3209 (3278)  3907 (3954)  8,8  10,7     Tábor  4659 (4745  5309 (5387)  8,8  10,1     kraj  23.821 (24.957)  28.548 (29.545)  7,1  8,5     Zdroj: MPSV   kpe mol  