 Tržby výrobce luxusního zboží Bulgari loni stouply o 15,4 pct  --------------------    Ke zpravodajství: FOTO ve Fotobance  ID foto: F200809250063901, FO00491955   --------------------    Milán 26. ledna (ČTK) - Italskému výrobci luxusního zboží Bulgari, známému hlavně klenoty, hodinkami a parfémy, stouply v loňském roce tržby o 15,4 procenta na 1,069 miliardy eur (25,9 miliardy Kč). V další růst věří společnost i v letošním roce díky novým produktům a posílení maloobchodní sítě.   V samotném čtvrtém čtvrtletí společnost vykázala rekordní tržby 357,8 milionu eur. Analytici čekali tržby jen 339 milionů eur. K rekordním tržbách přispěla hlavně vysoká předvánoční poptávka po drahých špercích a hodinkách a nové produkty. Prodej hodinek se zvýšil o sedm procent. Hodinky a šperky se na celkových tržbách podílejí 60 procenty.   Generální ředitel Bulgari Francesco Trapani však upozornil, že firmě dělají starosti problémy v Evropě a případný dopad dluhové krize na tržby v regionu. V Asii však čeká růst.   Sektor s luxusním zbožím silně oživuje z nejhoršího poklesu za poslední desetiletí. Firmám pomáhá vysoká poptávka po luxusním zboží od zákazníků v Asii, napsala agentura Reuters.   irl jw  