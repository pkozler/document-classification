 The Chemistry Gallery vystavuje abstrakci čtyř mladých malířů  Praha 25. ledna (ČTK) - Abstraktní tvorbu čtyř mladých výtvarníků vystavuje od středy pražská  The Chemistry Gallery  v ulici U Lužického semináře. Samuela Pauča, Tomáše Vavříčka, Julia Reichela a Marka Číhala spojuje zájem o abstraktní prvky v tvorbě, každý k ní však přistupuje trochu odlišně. Společným prvkem je expresivnost a intuitivnost malby, řekl ČTK před dnešním zahájením výstavy její kurátor Petr Hájek. Galerie se na prezentaci mladých tvůrců soustředí dlouhodobě v projektu nazvaném Chemistry Abs.   "Sami autoři ve svých textech jako techniku tvorby označili systém nějaké nahodilosti a nekoordinovanosti, ty obrazy vystihují určitý moment zachycený na plátně a vyjádřený barvami," řekl Hájek.     Student brněnské FaVU Samuel Paučo (1986) na výstavě představuje lité obrazy a malby vzniklé otiskem. Autor často k plátnu přistupuje bez zjevné představy o jeho konečnému vyznění. Postupným vrstvením se jeho obraz odkrývá a definuje. Druhá série pak vzniká vzájemnou interakcí - otiskem. Plátno se tak stává "štětcem" - nástrojem malování.   Tomáš Vavříček (1985), který navštěvuje ateliér Jiřího Davida na pražské VŠUP, ve svých abstraktních obrazech pracuje s archetypálními tvary - čtvercem, kruhem, čárou. Pracuje s expresivním výrazem, kdy hlavním výrazivem není konkrétní předmět, ale shluk barev.     Marek Číhal (1986) studoval dva roky v ateliéru Václava Stratila na brněnské FaVU, nyní navštěvuje malířskou školu Vladimíra Skrepla a Jiřího Kovandy na pražské AVU. Začátkem loňského roku na sebe upozornil v soutěži o Cenu kritiky 2010 za mladou malbu, dostal se do finále a získal Cenu sympatie. Na výstavě prezentuje své abstraktní obrazy, které jsou protipólem jeho typických prací, na nichž zobrazuje především zvířata, lidi a "něco mezi tím".   Julius Reichel (1981) z pražské VŠUP vychází ze své předchozí street artové tvorby. V Chemistry jsou vystavena jeho díla, která Hájek charakterizuje jako "basquiatovskou abstrakci". Jean-Michel Basquiat byl americký malíř s haitskými kořeny, který se proslavil v 80. letech 20. století v New Yorku jako autor graffiti a malíř, který ve svých obrazech propojoval tradiční malbu se street artem.     Výstava v The Chemistry Gallery potrvá do 25. února. Otevřeno má od středy do pátku od 13:00 do 21:00, o víkendu od poledne do 18:00.   hck pba  