 Poličské Centrum Bohuslava Martinů zpřístupní sbírky na internetu  Polička (Svitavsko) 17. ledna (ČTK) - Centrum Bohuslava Martinů v Poličce zpřístupní sbírky na internetu. Budou k dispozici nejen veřejnosti, ale také badatelům. Centrum je zatím jediné městské muzeum, které v Pardubickém kraji zřídilo pracoviště pro digitalizaci sbírkových předmětů. ČTK to řekla pracovnice centra Radka Marková.   "Pracoviště umožní provádět systematickou evidenci sbírkových předmětů v elektronické podobě, což přispěje ke zpřístupnění muzejních sbírek odborníkům a badatelům, návštěvníkům formou prezentací v expozicích i široké veřejnosti na internetu," uvedla Marková.   Sbírky dokumentují v kraji už řadu let muzea zřízená krajem. Na internetu je postupně zveřejňuje Regionální muzeum v Litomyšli a Východočeské muzeum v Pardubicích. Digitalizace je ovšem náročný proces a zmapování potrvá řadu let.   "Troufla bych si tvrdit, že to potrvá ještě deset let. Určitě to není záležitost na pět let a potrvá to delší dobu," řekl ředitelka Východočeského muzea Jitka Rychlíková.   S elektronickou podobou fotografií či pohlednic muzeu pomáhají studenti. Podařilo se jim naskenovat zhruba 80.000 digitálních obrázků, což je desetina celkového sbírkového fondu. Na digitalizaci pracují i zaměstnanci muzea. Nejprve se věnují dokumentům, trojrozměrné předměty přijdou na řadu později, řekla Rychlíková.   Digitalizace sbírek pomáhá badatelům v jejich práci, veřejnosti uveřejňuje běžně nepřístupné předměty, které jsou v depozitářích. Zároveň ochraňuje vzácné dokumenty, kterým častá manipulace škodí.   jlc snm  