 SOSaD stále odmítá podepsat kolektivní smlouvu  Praha 13. ledna (ČTK) - Představitelé Svazu odborářů služeb a dopravy (SOSaD) dnes opět odmítli podepsat návrh kolektivní smlouvy na Českých drahách pro rok 2011. ČTK o tom dnes informoval tiskový mluvčí ČD Petr Šťáhlavský s tím, že SOSaD si vzal do 20. ledna lhůtu na projednání dokumentu na generální radě svého svazu.   K novému jednání o připojení podpisu SOSaDu ke kolektivní smlouvě došlo dnes během setkání odborových centrál na železnici se zástupci Českých drah u příležitosti představení vnitřního předpisu zaměstnavatele, který od 1. ledna nahrazuje neexistující kolektivní smlouvu.   Na postoj SOSaDu hodlá vedení nejpočetnější odborové organizace Odborové sdružení železničářů podle předsedy Jaroslava Pejši reagovat masivní informační kampaní mezi železničáři k vysvětlení současné situace.   "Porovnáme kolektivní smlouvu s opatřením, které platí dnes, vytiskneme ho a budeme to rozdávat," přiblížil formu informační kampaně Pejša.   Předseda SOSaD Jaromír Dušek celou situaci označuje jako snahu o nátlak na svojí odborovou centrálu a opakovaně požaduje navýšení platů zaměstnanců drah o předpokládanou výši inflace.   Současně platící vnitřní předpis Českých drah mimo jiné stanoví delší pracovní dobu, zkrátí zaměstnancům dovolenou a zbaví je možnosti využívat komplexní ozdravné pobyty a jiné výhody. Dosud nepodepsaná kolektivní smlouva na rok 2011 je pro České dráhy výhodná i tím, že se firma musí řídit zákoníkem práce, který je pro zaměstnance mnohem méně štědrý a ve svém důsledku přináší úspory na mzdách odhadované na asi deset procent.   cfr mha  