 Stát by se neměl bát zadlužovat kvůli dopravním stavbám  --------------------    Ke zpravodajství: GRAFIKA   --------------------    Praha 4. května (ČTK) - Stát by se neměl bránit zadlužování kvůli kofinancování významných dopravních staveb a musí využít možnosti čerpat evropské dotace, které u dopravních staveb činí až 85 procent z jejich rozpočtu a které EU České republice do 15 let přestane poskytovat. Na dnešní dopravní konferenci "ČR - dopravní uzel Evropy" to řekl náměstek ministra dopravy Petr Sedláček s tím, že stát by si mohl pomoci financováním prostřednictvím soukromého kapitálu.   "Páteřní síť dálnic a rychlostních silnic v České republice je vybudována zhruba ze 60 procent a není sporu o tom, že zbývajících 40 procent se musí dříve nebo později dostavit," řekl Sedláček. Podle Martina Janečka z odboru strategie ministerstva dopravy činí částka na dostavbu těchto 40 procent zhruba 500 miliard korun.   Pouze samotná projektová fáze přípravy silniční stavby trvá v průměru pět až sedm let. Z tohoto pohledu není podle Sedláčka příliš mnoho času na využití dotací EU určených na dokončení páteřní dálniční sítě. Stát by měl urychlit i legislativní přípravu na použití takzvaných PPP projektů, při kterých se na výstavbu místo státních prostředků použijí peníze soukromého investora, který poté má stavbu v nájmu na předem určený počet let, dodal.   PPP projekty podle zkušeností z EU, které potvrzuje i Evropská investiční banka, zpravidla dodavatel předá v termínu a s původním rozpočtem, uvedl Sedláček. U těchto projektů se zhruba o čtvrtinu prodraží přípravná fáze, která ale v celkové sumě za realizaci stavby činí přibližně jedno procento. Proti tomu se stavby realizované z veřejných prostředků údajně prodraží v průměru o 22 - 28 procent. Podle Sedláčka je to dáno především proto, že soukromý koncesionář má ekonomický zájem z urychlené a kvalitní dostavby komunikace, kterou bude dalších 20 let provozovat a naopak nemá zájem na ní provádět dodatečné opravy.   Jako pilotní PPP projekt ministerstvo dopravy zvolilo plánovanou opravu dálnice D1, se kterou se počítá v rozpočtu Státního fondu dopravní infrastruktury, který pro rekonstrukci žádné prostředky nevyhradil. Zcela nový koncesní projekt by podle ministerstva nebyl jako pilotní vhodný, protože žádná z plánovaných staveb není dostatečně připravená a byl by dokončen příliš pozdě.   Množství financí, které v letošním roce plynou na výstavbu a údržbu komunikací v Česku, se kvůli snaze vlády vyrovnat státní rozpočet podstatně ztenčil. Státnímu fondu dopravní infrastruktury, který působí jako hlavní investor dopravních staveb, se letos ztenčí rozpočet zhruba o třetinu na 61,3 miliardy korun.   cfr mha  