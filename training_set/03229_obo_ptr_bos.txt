 Polský antimonopolní úřad povolil prodej Žabky fondu Mid Europa  Varšava 5. května (zpravodajka ČTK) - Polský antimonopolní úřad povolil prodej polské části sítě potravinářských obchodů Žabka fondu Mid Europa Partners. Úřad na ochranu spotřebitelů a hospodářské soutěže o tom dnes informoval v tiskové zprávě. Žabku fondu Mid Europa Partners koncem února prodala česko-slovenská investiční skupina Penta.   Partner Penty Jaroslav Haščák polskému deníku Rzeczpospolita nedávno řekl, že skupina na prodeji Žabky vydělala přes 200 milionů eur (4,83 miliardy korun).   Žabka Polska je předním polským maloobchodním řetězcem. Po celé zemi provozuje 2400 obchodů typu "convenience“ a dalších 55 obchodů nového formátu Freshmarket. V roce 2010 činily její tržby 16,25 miliardy korun a EBITDA (zisk před započtením úroků, daní a odpisů) dosáhla 775 milionů korun.   Penta koupila polskou Žabku v roce 2007. Od té doby společnost otevřela více než 400 nových obchodů a uvedla na trh nový formát větších prodejen Freshmarket. Penta expandovala s Žabkou také do České republiky a přikoupila zde síť supermarketů Koruna. V prosinci 2010 je ale Penta prodala řetězci Tesco.   V Polsku Penta vlastní lékárny Dr. Max nebo Okna Rabień. Zajímá se také o varšavskou firmu SPEC, provozovatele největší teplovodní sítě v Evropské unie, i o polský majetek společnosti Vattenfall, který Švédové kvůli odchodu z tohoto trhu plánují prodat. Podle mediálních informací je jedním z favoritů privatizace koksárny Victoria v jihopolském Walbrzychu.   hab vju  