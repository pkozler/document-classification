 "Krokodýl Dundee" Paul Hogan hodlá zažalovat australskou vládu  --------------------    Ke zpravodajství: FOTO ve Fotobance  ID foto: FO00303928, FO00290976   --------------------    Adelaide (Austrálie) 6. ledna (ČTK) - Australský herec Paul Hogan, známý po celém světě jako Krokodýl Dundee, hodlá zažalovat australskou vládu za to, že poškodila jeho pověst během neúspěšného vyšetřování jeho údajných daňových úniků. Informovala o tom dnes agentura AP.   Hoganův právník Andrew Robinson uvedl, že jeho klient bude požadovat až 80 milionů dolarů za ztráty příjmů, které v důsledku pět let trvajícího vyšetřování utrpěl. "Jeho příjmový potenciál a pověst byly poškozeny v rámci mezinárodního společenství a mělo to dopad na jeho postavení," řekl právník.   Australští vyšetřovatelé zastavili prošetřování údajných daňových úniků Paula Hogana loni v listopadu po pěti letech, kdy se marně snažili prokázat podezření, že využil bankovní účty v zámoří, aby nemusel přiznat část zisků z trojice filmů Krokodýl Dundee, které se staly mezinárodním hitem po premiéře prvního ze snímků v roce 1986.   Vloni australský daňový úřad sedmdesátiletému herci dokonce kvůli obvinění zakázal opustit Austrálii a vrátit se do Los Angeles, kde nyní žije. Po dvou týdnech se ale Hoganovým právníkům podařilo zajistit hercův návrat do USA.   dk kš  