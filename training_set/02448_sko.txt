 Desítky rodičů od noci čekaly v Ostravě před školou kvůli zápisu  --------------------    Ke zpravodajství: FOTO/aktuality; VIDEO; AUDIO   Ve 4. odstavci jsme opravili jméno ředitelky školy z chybného Waldorovou na správné Walderovou.   --------------------    Ostrava 17. ledna (ČTK) - Do historie staré několik desetiletí se v noci na dnešek vrátilo několik obyvatel Ostravy a okolí. Vyzkoušeli si, jaké to bývalo v chladných nocích stát hodiny ve frontě. Tentokrát ale nečekali na nové auto a ani je nelákala koupě barevné televize. Frontu stáli na vzdělání svých dětí. Zájem o zápis do jazykové Základní školy Porubská 831 v Ostravě-Porubě je totiž každoročně tak velký, že si někteří rodiče raději přivstali. První rodič se ke škole vydal už po druhé hodině noční.   "Jsem tady od půl třetí. Byl jsem první," svěřil se ČTK Kamil Pultar. Přilákala ho především vyhlášená kvalita výuky jazyků. "Chceme sem dostat dceru. Škola je dobrá. Víme to, protože sem už chodí syn," dodal. Čekání v chladné noci si nejdříve krátil sledováním filmu Pelíšky na přenosném DVD přehrávači. Ale asi v polovině mu došla baterie. Čas pak trávil pečlivým zapisováním příchozích, kteří nepatří do spádové oblasti školy.   Celkem na seznam i s časy příchodu zapsal 28 lidí. Frontu stál už před dvěma lety, když přišel zapsat syna. Od 05:00 čekala na otevření školy Barbora Burkovičová z Ostravy-Plesné. "Vystřídala jsem manžela, který frontu stál od tří hodin," řekla. I ona chce dceru do školy dostat po zkušenosti se starším dítětem. "Letos mají otevřít jen dvě třídy, chci mít jistotu, že se přihlásíme. Na dobré věci si prostě člověk musí počkat," dodala mladá žena s úsměvem.   Ředitelku školy Milenu Walderovou zájem rodičů těší. Potvrzuje ho i fakt, že do Ostravy-Poruby za vzděláním dojíždějí děti až z Píště na Opavsku či Studénky na Novojičínsku.   "Fronty už jsou tradice. Začaly od roku 1990. Tehdy se zde začaly učit jazyky a pro rodiče to bylo atraktivní," vysvětlila. Dodala, že v minulých letech v den zápisu na otevření školy čekávalo i podstatně více lidí. "Jednou jsme napočítali i 114 zájemců. Rekord dosud drží maminka, která čekala 12 hodin. Přišla v šest odpoledne a zůstala až do rána," řekla.   Pozdvižení v jiném roce zase způsobili rodiče, kteří ke škole už hodinu před půlnocí přijeli i s karavanem. Během čekání si manželé vařili grog a protože tehdy podle ředitelky byla krutá zima, zahřívali se i slivovičkou a tancem.   I když si rodiče předškoláků přivstali, rozhodně ještě nemají jistotu, že jejich potomek bude do školy zapsán. Ředitelka musí dát přednost dětem ze spádové oblasti. Přednost mají i děti, které mohly nastoupit do školy loni, ale získaly odklad. Celkem je tak na seznamu více než 100 jmen. Pokud ředitelka otevře dvě třídy, přijme 50 dětí. "Můžeme ale otevřít i třetí třídu. Pak bychom uspokojili 75 zájemců," doplnila Walderová.   Rodičům, kteří od noci čekali, ale už ráno sdělila příjemnou zprávu. Podle svých zkušeností pravděpodobně děti všech budou moci od září školu navštěvovat. "Záleží to ale na tom, kolik dětí ze spádové oblasti nepřijde. Někteří rodiče k nám totiž nechtějí, protože se jim škola zdá příliš náročná. Jejich místa se pak uvolní. Další pak mohou požádat o odklad. Kolik takových bude, se ale dozvíme až odpoledne, když se dospělí vrátí k samotnému zápisu už i s dětmi. Aby se pořadí nepopletlo, dnes ráno dostali lísteček s evidenčním číslem, které určuje pořadí.   Zápisy v základních školách začaly dnes. Školy si mohou samy stanovit termín. Nejpozději ale musejí děti zapsat do 15. února. K zápisům si rodiče musejí přinést občanský průkaz a rodný list dítěte. Běžnou součástí zápisu je prověření základních motorických dovedností a představivosti, děti třeba staví kostky. Pak si většinou učitelka s dítětem ještě chvíli povídá, aby zjistila rozsah jeho slovní zásoby a případné vady řeči.   David Moravec jpt  