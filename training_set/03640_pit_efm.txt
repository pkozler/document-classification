 Čtvrtletní zisk softwarového gigantu Microsoft nepatrně klesl  Seattle 28. ledna (ČTK) - Čistý zisk amerického softwarového gigantu Microsoft se ve druhém finančním čtvrtletí nepatrně snížil na 6,63 miliardy dolarů (117 miliard Kč) z 6,66 miliardy dolarů před rokem. Překonal však očekávání analytiků. Vyplývá to z údajů, které v noci na dnešek zveřejnila firma.   Výsledky byly podpořeny dobrou poptávkou po kancelářském balíku Office 2010 a popularitou nového systému ovládání pohybem těla Kinect pro herní konzolu Xbox 360.   Celkové tržby společnosti, která je největším výrobcem softwaru na světě, se ve čtvrtletí končícím v prosinci zvýšily o pět procent na 20 miliard dolarů. Analytici je přitom odhadovali pouze na 19,2 miliardy dolarů, napsala agentura AP   Tržby divize zodpovědné za operační systém Windows klesly o 30 procent na 5,1 miliardy dolarů. Divize prodávající balík Office a další programy naopak zvýšila tržby o 24 procent na šest miliard dolarů.   Neuspokojivý prodej operačního systému Windows vyvolal podle agentury Reuters obavy, že firmu zasáhne přechod řady uživatelů od osobních počítačů k chytrým telefonům a tabletům. Systém Windows používá zhruba 90 procent počítačů.   Podle některých analytiků jsou ale podobné obavy alespoň prozatím přehnané. "Prodalo se přes 300 milionů licencí na Windows 7. Myslím, že osobní počítače nemizí," uvedl analytik Colin Gillis ze společnosti BGC Financial.   pmh mha  