 Asi 6000 lidí demonstrovalo proti vládě ukrajinského prezidenta  --------------------    Ke zpravodajství: FOTO/aktuality   --------------------    Kyjev 22. ledna (ČTK) - Kolem 6000 lidí dnes demonstrovalo v centru Kyjeva proti vládě ukrajinského prezidenta Viktora Janukovyče. Protestní akce, kterou svolalo několik prozápadně orientovaných opozičních stran, se zúčastnila podle agentury AFP také bývalá premiérka Julija Tymošenková. Manifestanti prezidenta obvinili z toho, že je přisluhovačem Kremlu a že násilím potírá opozici.   Demonstranti se shromáždili na náměstí svaté Sofie u příležitosti oslav 92. výročí sjednocení západní a východní části Ukrajiny (z počátku rusko-polské války z let 1919 až 1921). Účastníci manifestace mávali nad hlavami transparenty s nápisy: "Ne politickému teroru!" nebo "Pryč s Janukovyčem, pryč s (premiérem Mykolou) Azarovem!".   "Jste připraveni jít do ulic?" ptala se přes amplión Tymošenková demonstrantů. Odpovědělo jí sborové "ano".   "Naše vláda plní rozkazy Kremlu!" prohlásil před davem další organizátor akce a známý tamější básník Dmytro Pavlyčko. "Vláda vede válku proti nám," řekl další řečník.   Janukovyčova vláda je obviňována od nástupu do funkce v únoru 2010 z pronásledování opozice, ukrajinských nacionalistů a bojovníků za lidská práva. Západ jeví obavy z toho, že nynější vláda pohání účelově bývalé vedení před soud pro údajnou korupci. Stíhána je i Tymošenková. Bývalý ministr hospodářství Bohdan Danylyšyn z její vlády je podezřelý ze zpronevěry a v minulých dnech obdržel politický azyl v České republice.   Stovky mladých lidí dnes v Kyjevě vytvořily lidský řetěz přes most přes Dněpr, aby tak symbolizovaly sjednocení obou částí Ukrajiny v roce 1919. Ve válce komunistického Ruska s Polskem ale Ukrajina, která zůstala součástí ruského, respektive sovětského státu, o kus své západní části zase přišla. Nazpět ji získala až po roce 1939, tedy po dělení Polska mezi Sovětským svazem a hitlerovským Německem, kdy začala druhá světová válka.   rv šeb  