 NEC a čínská Lenovo vytvoří největší japonskou počítačovou firmu  Tokio 27. ledna (ČTK) - Japonská společnost NEC a čínská firma Lenovo spojí síly a vytvoří největší podnik na trhu s osobními počítači v Japonsku. Lenovo bude mít 51 procent společného podniku NEC Lenovo Group Japan a japonský partner 49 procent, uvedly podniky v dnešní zprávě.   V rámci transakce získá NEC akcie Lenova za 175 milionů dolarů (téměř 3,1 miliardy Kč). NEC má na japonském trhu s osobními počítači zhruba pětinový podíl a čínská Lenovo kolem pěti procent. Lenovo je čtvrtý největší výrobce PC na světě.   Prezidentem a generálním ředitelem společnosti bude Hidejo Takasu, nynější prezident divize NEC Personal Products. Předsedou společného podniku bude Roderick Lappin, který je nyní prezidentem Lenovo Japan.   Japonské skupině NEC se za čtvrtletí do loňského prosince prohloubila ztráta na 26,5 miliardy jenů (5,6 miliardy Kč) z 9,6 miliardy jenů před rokem. Skupina to vysvětluje poklesem podnikových výdajů na technologické služby. Za fiskální rok do března NEC očekává čistý zisk 15 miliard jenů, napsala agentura AP.   pok dvd  