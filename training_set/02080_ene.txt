 Vlastníkem Centropolu je prý předseda představenstva Aleš Graf  Rozšířili jsme ve 2. odstavci.   --------------------    Ústí nad Labem 5. května (ČTK) - Jediným vlastníkem obchodníka s elektřinou Centropol Energy je šéf jeho představenstva Aleš Graf z Ústí nad Labem. Druhý největší alternativní dodavatel, který má obrat okolo dvou miliard korun, to dnes oznámil v tiskové zprávě. Holding Centropol má anonymní akcie a dlouho se jen spekulovalo, kdo za ním stojí.   Devětatřicetiletý Aleš Graf z Ústí nad Labem prý firmu založil v roce 1996 a od té doby má i její akcie. Kde tehdy čtyřiadvacetiletý mladík vzal základní kapitál 15 milionů korun, firma v tiskové zprávě neuvedla. "Tyto podrobnosti nebudeme komentovat," řekl ČTK mluvčí firmy Martin Jonáš. Podle firmy dnes činí její hodnota zhruba dvě miliardy, přičemž obrat by mohl být letos dvojnásobný. Zisk se loni pohyboval v řádu desítek milionů korun.   Centropol v posledních letech prudce expanduje a každý měsíc podepisuje zhruba 17.000 nových smluv, což by z něj během léta mohlo udělat největšího dodavatele energie hned po ČEZ. Právě od ČEZ získává nejvíc zákazníků; letos se čeká, že k alternativním dodavatelům zamíří až 500.000 klientů. Společnost se v poslední době několikrát dostala do střetů s konkurenty, s nimiž se navzájem obviňuje z nekalých praktik při získávání nových zákazníků.   Graf má trvalé bydliště v Ústí nad Labem, kde sídlí i jeho firmy. Většinu roku prý však pobývá s rodinou v USA, odkud celý holding řídí.   jtb jpt  