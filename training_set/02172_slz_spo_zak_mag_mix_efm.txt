 Miliardář Stanley Ho podal kvůli svým kasinům žalobu na rodinu  --------------------    Ke zpravodajství: FOTO ve Fotobance  ID foto: FO00367870, FO02083782   --------------------    Hongkong 27. ledna (ČTK) - Miliardář Stanley Ho, který v Macau vlastní impérium kasin SJM Holdings a který je jedním z nejbohatších lidí světa, patrně ztratil kontrolu nad svým podnikem. Devětaosmdesátiletý podnikatel tvrdí, že jej okradla vlastní rodina, která bez jeho svolení zorganizovala převody akcií ve firmách, které impérium ovládají. Případ tak nyní směřuje k soudu.   Firma o změně vlastnických podílů informovala začátkem tohoto týdne, kdy burza v Hongkongu zastavila obchodování s jejími akciemi. Ho následně přes své právníky uvedl, že byl okraden, protože k majetkovým přesunům nedal svolení. Později vystoupil v televizi obklopen členy rodiny a oznámil, že soudit se nechce, podle právníků byl ale k prohlášení donucen.   "Co se týče jeho vystoupení v televizi, nebyla to jeho vůle," řekl podle agentury Reuters podnikatelův právní zástupce Gordon Oldham. "On chce pokračovat, svůj majetek se snaží získat zpět," dodal. Žalobu prý podal za svého klienta, zatím ale není jasné, zda jej Ho o to žádal.   Hodnota podnikatelova impéria se pohybuje kolem deseti miliard dolarů (asi 180 miliard Kč). Holdingová společnost Lanceford Co, na kterou přešla velká část majetku, nicméně tvrdí, že Ho písemně potvrdil převod prakticky veškerého majetku na své rodinné příslušníky. Mezi akcionáři společnosti Lanceford je podnikatelova třetí manželka a dále pět jeho dětí, které má s ženou ze druhého manželství.   Podaná žaloba tak naznačuje, že mezi různými částmi podnikatelovy rodiny v poslední době narůstá napětí. Ho měl za svůj život celkem čtyři manželky, s nimiž má dohromady minimálně 17 dětí. V žalobě jsou jmenovány alespoň dvě děti, a to Pansy Hoová a Lawrence Ho, další příbuzní a některé jejich firmy.   Analytici nevylučují, že spor vyostřila Hoova čtvrtá manželka a bývalá učitelka tance Angela Leongová. Ta při transakci totiž nedostala nic. Nyní pracuje jako ředitelka v jedné z Hoových dceřiných společností.   Společnost SJM Holdings je největším provozovatelem kasin a zábavních center v Macau. Akcie firmy se minulý týden ocitly na rekordu, tento týden ale po zprávách o eskalaci sporu zamířily dolů. Investoři se obávají, že předání kontroly nad impériem by mohla provázet řada nepříjemností, což by mohlo nepříznivě ovlivnit budoucí výkonnost podniku.   spr dvd  