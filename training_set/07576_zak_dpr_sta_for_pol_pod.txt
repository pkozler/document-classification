 Bárta podá trestní oznámení na vedení ŘSD v Ústeckém kraji  --------------------    Ke zpravodajství: FOTO/aktuality   --------------------    Praha 9. ledna (ČTK) - Ministr dopravy Vít Bárta (VV) podá příští týden trestní oznámení na vedení Ředitelství silnic a dálnic (ŘSD) v Ústeckém kraji. Bárta to dnes oznámil v pořadu České televize Otázky Václava Moravce. Z výsledků auditu ministerstva podle něho vyplývá, že někteří manažeři ŘSD na krajské úrovni kryjí nelegální činnost stavebních firem.   To se podle Bárty týká nejvíc Ústeckého kraje, kde je navíc podezření, že vedení ŘSD řídí "slavní kmotři ODS a sociální demokracie" - vlivný podnikatel Patrik Oulický s lídrem severočeské organizace ČSSD Petrem Bendou.   "Já se samozřejmě chystám podat trestní oznámení a i v následujícím týdnu ministerstvo dopravy zveřejní tuto kauzu," prohlásil Bárta. Důkazy o propojení managementu ŘSD v Ústeckém kraji s Oulickým a Bendou chce zveřejnit.   "Já jednoznačně budu primárně sledovat osu svých podřízených," odpověděl ministr na otázku, zda bude trestní oznámení směřovat i proti Oulickému a Bendovi. Vyšetřování by podle něho ale mohly zkomplikovat údajně chystané změny ve vedení státních zastupitelství.   har snm  