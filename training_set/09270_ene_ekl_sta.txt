 Chalupa: O Zelené úsporám po roce 2013 ještě rozhodnuto není  Praha 3. května (ČTK) - Pokračování dotačního programu Zelená úsporám po roce 2013 bude záviset na tom, kolik peněz z prodeje emisních povolenek dostane ministerstvo životního prostředí (MŽP) a kolik z nich bude na úspory energií. Na dnešním semináři Hnutí Duha to dnes řekl ministr životního prostředí Tomáš Chalupa.     "V první fázi musíme vyřešit, co vlastně vůbec dostane resort, co bude na úspory. Ale pokud tam peníze na úspory budou, bylo by by logické, že bychom pokračovali v programu," uvedl šéf MŽP.   Ekonom Miroslav Zámečník považuje investice do zateplování za nejlepší řešení také s ohledem na pozitivní vliv pro stavebnictví. To si myslí také energetický odborník Hnutí Duha Martin Sedlák. "Systematické, plošné zateplování domů je nejrozumnější způsob, jakým vláda může tyto peníze použít," poznamenal Sedák.     Program Zelená úsporám je určen na podporu úspor energie a využití obnovitelných zdrojů energie v obytných domech. Podpora se poskytuje formou nenárokové dotace. Program je financován z příjmů z prodeje emisních kreditů, kterých dosud ministerstvo prodalo za téměř 19 miliard korun.   dnv mha  