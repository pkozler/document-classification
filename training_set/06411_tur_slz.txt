 Ústecký kraj opět láká, přijelo o čtvrtinu víc turistů  Ústí nad Labem 10. května (ČTK) - Největší meziroční nárůst zájmu turistů z celé země zaznamenal v prvním letošním čtvrtletí Ústecký kraj. Za první tři měsíce roku do něj přijelo alespoň na jednu noc 54.711 turistů, což je meziročně o 25,1 procenta víc. Vyplývá to z údajů, které dnes zveřejnil Český statistický úřad. Přesto je zájem turistů o severozápadní Čechy stále ze všech regionů nejmenší.   Je to první začátek roku od nástupu hospodářské recese, kdy se počet nocujících turistů dostal opět nad padesátitisícovou hranici; v letech 2006 až 2008 jezdilo za první kvartál kolem 60.000 turistů. Letošní oživení zájmu se týká stejnou měrou cizinců i Čechů, i když zájem domácích je ve srovnání s ostatními kraji stále suverénně nejnižší.   Ústecký kraj patří dlouhodobě mezi nejméně populární turistické destinace. Nemá žádný velký magnet, který by přitahoval zahraniční turisty, a velké popularitě se netěší ani mezi domácími. Když už ale turisté přijedou, zůstávají v průměru na 2,8 noci, což je víc než v některých jiných regionech, a tak alespoň v celkovém počtu přenocování není kraj úplně nejhorší. Za první čtvrtletí vykázaly hotely a penziony v kraji celkem 153.563 přenocování.      Cestovní ruch v Ústeckém kraji v 1. čtvrtletí:     I. čtvrtletí roku  hosté celkem  ze zahraničí     2011  54.711  17.123     2010  44.971  14.066     2009  49.612  15.196     2008  59.534  22.233     2007  57.092  22.895     2006  61.593  23.573     Zdroj: ČSÚ.     jtb snm  