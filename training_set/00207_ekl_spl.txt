 Stovky dobrovolníků uklízely o víkendu nejen v Jizerských horách  Kořenov (Jablonecko) 22. května (ČTK) - Stovky dobrovolníků uklízely o víkendu nejen v Jizerských horách, ale i v sousedních Krkonoších nebo v oblasti Ještědského hřbetu. Do akce, kterou už tradičně pořádá Společnost pro Jizerské hory, se zapojili lidé všech věkových kategorií nejen z Libereckého kraje. Pytle plnili odpadky, které v rekreační oblasti zůstaly po lyžařích. Objevili i několik černých skládek, většinu ale dokázali sami vysbírat, jen se zastavili pro další pytle, řekl dnes ČTK koordinátor projektu Martin Jaroušek.   "Těší nás, že se k úklidu připojují další lidé, a uklízí se i další oblasti, třeba letos se nám ozvali lidé z Podještědí, jestli by nevadilo, že projdou oblast kolem Ještědu, který už do Jizerek nepatří," poznamenal Jaroušek. Dobrovolníci si vyzvedli pytle a pak telefonicky oznámili, kde je s odpadky nechali, aby je organizátoři mohli odvézt, stejně to dělají i ostatní skupiny. "Rozdali jsme letos asi 400 pytlů a jednorázových rukavic, pro další pytle si lidi chodili na naši základnu na Jizerku, kde se mohli i občerstvit," dodal.   Tradiční úklid kolem turistických cest pořádá Společnost pro Jizerské hory pravidelně vždy po zimní a letní turistické sezoně. Akce Ukliďme Jizerky se koná pravidelně od roku 1999. Může se do ní zapojit každý, komu není lhostejný nepořádek podél cest. Koše na odpadky jsou totiž v Jizerských horách většinou jen na parkovištích, u turistických tras chybí, jejich odvoz by byl totiž komplikovaný. "Vyvážení by bylo drahé a technicky náročné, navíc lze jen těžko odhadnout, kdy se koše naplní," vysvětlil Jaroušek.   Podle něj by si turisté měli vše, co do hor přinesli, zase odnést. "Je to ale asi jen zbožné přání, čím víc sem jezdí turistů, tím víc odpadků pak posbíráme," povzdechl si. Na druhou stranu je ale podle něj potěšitelné, že se do úklidu zapojuje stále víc lidí včetně dětí ze škol, turistických oddílů nebo skautu. "Věřím, že děti, které se do úklidu zapojí, příště jen tak v lese papírek nebo lahev neodhodí. Učí se, že příroda není na jedno použití," dodal Jaroušek.   ivc mal  