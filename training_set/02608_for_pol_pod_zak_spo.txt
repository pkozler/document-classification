 Poslanci chtějí, aby NKÚ dál prověřoval liberecké mistrovství  Ve 2. odstavci jsme doplnili vyjádření Dohnala, v 6. odstavci background.   --------------------    Praha 20. ledna (ČTK) - Poslanci z kontrolního výboru chtějí, aby Nejvyšší kontrolní úřad (NKÚ) dál prověřoval předloňské mistrovství světa v klasickém lyžování v Liberci, které skončilo dluhy. Prověrka se má týkat období, kdy skončila předchozí kontrola, do doby vypořádání šampionátu. Podání podnětu kontrolnímu úřadu schválili členové výboru dnes. NKÚ už kontroloval investice vynaložené kvůli šampionátu v letech 2006 až 2008. Zjistil pochybení, a dokonce podal trestní oznámení.   Až NKÚ podnět dostane, prověří, kolik peněz dal stát na mistrovství od předešlé prověrky. "A až podle toho se rozhodneme, zda má smysl v kontrole pokračovat, či ne. Nicméně rozhodnutí je v rukou kolegia Nejvyššího kontrolního úřadu," řekl novinářům prezident NKÚ František Dohnal.   "Máme velké pochyby, zda se nezaměnily investiční a neinvestiční peníze," uvedl předseda výboru Vojtěch Filip (KSČM). Podle zpravodajky bodu Zdeňky Horníkové (ODS) zatím všechny závěry ukazují na to, že byl porušován zákon o zadávání veřejných zakázek. Investice nebyly dobře připravené, nebylo zajištěno jejich financování a špatně fungovala i kontrola, řekla.   Vláda letos v lednu uvedla, že stát žádné dluhy po mistrovství platit nebude a věřitelé se mají peněz domáhat soudně. Organizační tým vedený Kateřinou Neumannovou po sobě zanechal dluhy zhruba za 112 milionů korun bez penále.   Podle dřívější kontroly NKÚ ministerstvo školství například nedostatečně připravilo některé investice. Navyšovalo peníze určené Technické univerzitě Liberec, která se na přípravě mistrovství podílela, přestože v podkladech byly nesprávné údaje, které často zakrývaly chyby v přípravě a zadávacím řízení. Navíc se navyšoval pouze podíl státu, ale podíl univerzity se neměnil.   Trestních oznámení padlo kvůli šampionátu víc. Policie dosud obvinila pět lidí. Nově stíhá tři pro podezření z podvodu kvůli proplaceným fakturám za nedodaný nábytek. Dva lidi - bývalého rektora liberecké univerzity Vojtěcha Konopa a jednatele společnosti Investing cz Josefa Nadrchala - policie obvinila loni v září pro podezření z pletichy při veřejné soutěži a veřejné dražbě ve spolupachatelství.   Vláda původně podpořila konání mistrovství světa na základě slibu organizátorů, že nebudou potřeba žádné prostředky ze státního rozpočtu. Postupně ale Liberec i Technická univerzita opakovaně o peníze žádaly a také je dostaly. Z veřejných zdrojů šly na mistrovství přes dvě miliardy korun - ze státního rozpočtu skoro 1,5 miliardy korun, z rozpočtu Liberce asi 400 milionů a Liberecký kraj přidal přibližně 165 milionů. Náklady na organizací mistrovství světa činily přes 623 milionů.   mbc nlm rot  