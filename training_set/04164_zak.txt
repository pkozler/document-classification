 Vrchní soud v Olomouci potvrdil vymahači dluhů sedmiletý trest  --------------------    Ke zpravodajství: FOTO/aktuality   Doplnili jsme další od 2. odstavce.   --------------------    Olomouc 20. ledna (ČTK) - Dvaapadesátiletý podnikatel Rudolf Hradil živící se jako vymahač dluhů si za vydírání lidí odsedí sedm let ve vězení. Rozsudek ostravského krajského soudu dnes potvrdil olomoucký vrchní soud. Muž podle obžaloby lidem při vymáhání pohledávek vyhrožoval fyzickým napadením i zmrzačením a v jednom případě jim jako výhrůžku zapálil i osobní vůz. Potrestán byl i za pohrdání soudem, kdy soudci po rozhodnutí o umístění do vazby vulgárně nadával.   Podnikatel obžalovaný z vydírání, ublížení na zdraví a z pohrdání soudem dnes žádal zproštění obžaloby. Tvrdil, že je nevinný. Podpořila jej u soudu i jeho manželka a sestra. Soud však jejich odvolání zamítl. "Krajský soud zcela správně a spolehlivě dovodil vinu obžalovaného na základě provedených důkazů, které je spolehlivě usvědčují. I uložený sedmiletý trest je zákonný, byť jej lze označit za poněkud mírnější a dalo by se představit i trest přísnější. Odvolání si však podal pouze obžalovaný," řekl dnes ČTK mluvčí soudu Petr Angyalossy.   Muž podle rozsudku v listopadu 2008 a v lednu 2009 vymáhal po manželském páru pohledávku 142 milionů korun. Poškozené donutil odjet do Ostravy a pod pohrůžkami fyzického napadení podepsat každého uznání závazku ve výši 33 milionů korun a následně i vystavění směnek. Vyhrožoval jim přitom zmrzačením i napadením jejich dětí. Stejnému manželskému páru podle rozsudku v listopadu 2009 podpálil osobní auto BMW a způsobil jim škodu 440.000 korun. Muže se poté při dalším incidentu snažil zasáhnout elektrickým paralyzérem a způsobil mu při potyčce lehké zranění.   Ve vězení si trest odsedí i za vydírání muže na Frýdecko-Místecku v prosinci 2009, po kterém vymáhal úhradu půlmilionové pohledávky. Muži vulgárně nadával a vyhrožoval mu násilím ze strany lidí z bývalého Sovětského svazu. "Pohledávky po poškozených vymáhal nevybíravým, nepřiměřeným způsobem," doplnil soudce.   Potrestán byl i za pohrdání soudem. V prosinci 2009 neunesl rozhodnutí soudce ve Frýdku - Místku o jeho umístění do vazby a nejméně pět minut mu vulgárně nadával. Nezastavil jej ani soudce, ani policisté. Také dnes musel být při jednání u olomouckého vrchního soudu upozorňován na slušné chování a nevhodně se choval i při opuštění jednací místnosti. Podle mluvčího soudu jeho jednání koresponduje se závěrem znalců, kteří jej popsali jako člověka agresivního a výbušného.   Alena Petrželová mol  