 Kvůli náledí platil na cestách v Orlických horách kalamitní stav  --------------------    Ke zpravodajství: VIDEO; AUDIO  Video:  http://multimedia.ctk.cz/cs/video/document/4214015/v-hradci-kralove-naledi-ztezuje-pohyb-po-chodnicich    Zprávu jsme v celém rozsahu upravili a aktualizovali.   --------------------    Hradec Králové 7. ledna (ČTK) - Kvůli silnému náledí silničáři na silnicích II. a III. tříd v Orlických horách vyhlásili na více než sedm hodin kalamitní stav. Potíže s náledím hlásily během rána také další oblasti Královéhradeckého kraje, během dne se stav zlepšil. ČTK to řekl Petr Zima ze Správy a údržby silnic Královéhradeckého kraje.   "Náledí během dne díky oteplení povolilo, začal také působit chemický posyp a všechny silnice v hradeckém kraji jsou nyní sjízdné," řekl Zima. Silničáři vyhlásili kalamitní stav dnes v půl šesté, odvolali jej ve 13:00 hodin. "Silničáři během celého dopoledne bojovali s ledem na vozovkách, kvůli kterému nemohli na silnice kamiony a těžká technika silničářů," uvedl mluvčí hradeckého hejtmanství Imrich Dioszegi.   Na silnicích v horských oblastech Krkonoš a Orlických hor zůstává na silnicích uježděná vrstva sněhu, která je v kritických úsecích krytá posypem. Místy se také na cestách objevují zbytky rozbředlého sněhu. Hlavní silniční tahy v kraji jsou mokré po chemickém ošetření a sjízdné bez omezení.   Ledovka komplikovala od čtvrtečního večera pohyb také chodcům, například v Hradci Králové vydala radnice výstrahu pro občany. "Město upozorňuje obyvatele na nebezpečný stav chodníků. Jsou pokryty ledovou vrstvou, která je postupně kryta inertním posypem. Prosíme občany, aby dbali maximální opatrnosti při chůzi," oznámila během dopoledne radnice.   Technické služby postupně ošetřovaly posypem kromě silnic i chodníky, celkem se v ulicích pohybovalo 220 zaměstnanců technických služeb, během dne se však situace zklidnila. Zvýšený počet výjezdů v noci a během rána zaznamenali také záchranáři v Královéhradeckém kraji. "Výjezdů přibylo, především se jednalo o zlomeniny, žádnou větší nehodu jsme však v souvislosti s náledím nezaznamenali," řekl dnes ČTK Jiří Mašek ze záchranné služby Královéhradeckého kraje.   V Královéhradeckém kraji je dnes zataženo, teploty vystoupaly několik stupňů Celsia nad bod mrazu. Podle meteorologů by se v hradeckém kraji mohl v noci místy objevit déšť či mrholení, náledí se však může tvořit již jen místy. V sobotu by měly teploty vystoupat až na sedm stupňů Celsia na bodem mrazu, místy může pršet.   sja jpt  