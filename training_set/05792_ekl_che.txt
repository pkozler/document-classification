 Čištění ropných lagun v Ostravě po problémech pokračuje  Ostrava 23. června (ČTK) - Čištění velkých ropných lagun v Ostravě, které zůstaly po bývalé chemičce Ostramo, po problémech opět pokračuje. Sanaci jedné z největších ekologických zátěží v zemi za tři miliardy korun zkomplikovalo to, že některé subdodavatelské firmy neskladovaly vyrobené alternativní palivo z odpadových látek v lagunách správně. Laguny chtějí firmy odtěžit do konce letošního roku. ČTK to dnes řekl Lubomír Zabavík, mluvčí sdružení firem Čistá Ostrava, které čištění zajišťuje.   Některé subdodavatelské firmy podle něho nedodržovaly podmínky. Z ropných látek vyrobené alternativní palivo skladovaly na místech, kde to nebylo povoleno. "Zavápňování obsahu lagun, následné odtěžování, výrobu paliva a jeho distribuci nyní zajišťuje subdodavatelská firma Šamonil a společnost Vodní zdroje. Spolupráce se společností Baltom byla kvůli nedodržení stanovených termínů a porušení pravidel pro nakládání s vyrobeným palivem ukončena," uvedl Zabavík.   Sdružení chce vyčištění lagun a odtěžení ropných látek stihnout do konce letošního roku. Po něm budou následovat další čisticí práce, například vyčištění půdy pod lagunami. Po odtěžení lagun by však už neměl obyvatele blízkého sídliště trápit zápach z kalů. "Vyrobené palivo nyní chceme odvážet k přímým odběratelům. Finalizujeme dohodu se západočeskou cementárnou v Čížkovicích, se společností Lafarge Cement, ale jednáme i s dalšími subjekty," řekl Jiří Šalda, výrobní ředitel společnosti Geosan Group, která je členem sdružení. Čeští odběratelé jsou vybíráni po konzultaci s odborníky z olbasti energetického využití alternativních paliv.   Kromě zpracování obsahu lagun firmy nyní dokončují montáž technologie čištění odpadních vod po dekontaminaci zeminy. "Průběžně probíhá čištění podzemních a lagunových vod a monitoring prací stanovený projektem a požadavky orgánů státní správy," popsal postup Zabavík.      V lagunách je téměř 200.000 tun kalů po bývalé chemičce. Státní zakázku provádí sdružení Čistá Ostrava, které tvoří firmy Geosan Group, OHL ŽS a AQUATEST. Zkušební odtěžování kalů začalo v roce 2008.   rkj snm  