 PPP projekty budou financovat obchvat Prahy a úpravu D1  Praha 20. ledna (ČTK) - Za přispění soukromého kapitálu budou financovány dvě nové části pražského okruhu, úpravy se dočká také dálnice D1 v úseku Mirošovice-Kývalka a vzniknou nové silniční úseky D3 Veselí nad Lužnicí-Třebonín a R35 Opatovice-Mohelnice. Vyplývá to ze strategického materiálu ministerstva dopravy, takzvané superkoncepce. Od projektů PPP, tedy spolupráce se soukromým sektorem, si resort slibuje příliv finančních prostředků pro plánovanou dopravní výstavbu.   V rámci projektů spolufinancovaných soukromým sektorem se má nejdříve dokončit část pražského okruhu v Běchovicích, který má být dokončen do roku 2016. O rok později má být hotový úsek dálnice D3 v okolí Veselí nad Lužnicí, která spojí hlavní město s Rakouskem, a úprava dálnice na Brno.   Prioritu pro rychlé dokončení výstavby má nyní podle informací serveru lidovky.cz ale především úsek D3 u Tábora a rychlostní komunikace R6 mezi Karlovými Vary a Chebem. Ministerstvo dopravy plánuje i dotažení dálnice D1 z Bohumína ke státní hranici s Polskem.   Naopak nejvzdálenějšími projekty jsou podle serveru dálnice D3 přes Posázaví, rychlostní silnice R43 z Brna na sever a silniční tah R49 od Fryštáku ke slovenské hranici. Do roku 2025 stát nepočítá s výstavbou rychlostní silnice R55 podél řeky Moravy, pokračováním R35 z Hradce Králové do Liberce a propojením Brna s touto silnicí.   Ministerstvo dopravy po konzultacích s Asociací krajů, Státním fondem dopravní infrastruktury, přepravci a dopravními odborníky v tomto týdnu dokončilo práce na návrhu plánovaného rozvoje dopravní infrastruktury do roku 2025. Strategický materiál má dvě části, první z těchto dokumentů nyní čeká na připomínky ostatních ministerstev.   cfr vju  