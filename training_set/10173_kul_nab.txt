 Italský expert tvrdí, že turínské plátno vytvořil Giotto  Řím 6. června (ČTK) - Italský expert Luciano Buso tvrdí, že takzvané  turínské plátno , do něhož byl údajně po smrti zavinut Ježíš Kristus a které je jednou z nejuctívanějších křesťanských relikvií, je dílo proslulého italského předrenesančního umělce Giotta (asi 1267-1337). Napsala to dnes agentura ANSA.   V knize o své senzační domněnce Buso napsal, že na plátně objevil podpis "Giotto 15" a že zakamuflovanou číslici 15 na něm lze najít na víc místech. Podle něho patnáctka označuje rok 1315, kdy prý Giotto toto své dílo vytvořil. To by odpovídalo výsledkům radiokarbonové analýzy, podle nichž plátno pochází ze 14. století.   Náboženští experti ale tyto výsledky odmítají. Podle nich byl do plátna skutečně před skoro 2000 lety po sejmutí z kříže zahalen Kristus. Jiní odborníci považují plátno za padělek ze 7. století. Autenticita plátna stále představuje nevyřešenou otázku.   Na plátně je jakoby otištěna podoba vysokého dlouhovlasého muže, který má na boku, chodidlech a zápěstích patrné krvavé rány. Plátno je uchováváno v turínské katedrále, kam se mu stále chodí klanět nespočetní poutníci.   pz sva    