 Policie zadržela cizince, kteří údajně platili falešnými eury  Praha 28. ledna (ČTK) - Kriminalisté minulý týden zadrželi dvojici cizinců, kteří podle nich uváděli do oběhu falešné stoeurové bankovky. ČTK to dnes sdělil mluvčí Útvaru pro odhalování organizovaného zločinu Pavel Hanták s tím, že muži způsobili více než půlmilionovou škodu. Policie je obvinila ze zločinu padělání a pozměňování peněz, za který jim v případě odsouzení hrozí až dvanáctiletý trest.   Pětatřicetiletý Němec a čtyřicetiletý Rus patří podle Hantáka pravděpodobně k mezinárodní skupině, která vyrábí padělaná eura a distribuuje je do zemí EU. Falešné bankovky se do ČR dostávaly nejspíše z Polska a Německa. "Kvalita padělků byla velmi dobrá a pro laika na první pohled prakticky neodhalitelná," uvedl mluvčí.   Dvojice podle policistů za padělané bankovky nakupovala v Česku drobné zboží. Peníze, které jim prodavači vrátili v korunách, směňovala v bankách zpět na eura. Tento postup zopakovala podle Hantáka více než dvěstěkrát. Policie cizince zadržela ve chvíli, kdy se pokoušeli falešnými eury zaplatit v obchodě ve středních Čechách.   Padělky se podle mluvčího začaly v ČR objevovat v polovině loňského roku. Postupně se dostaly do všech krajů, zaregistrovali je především na benzinových pumpách a v obchodních řetězcích.   Muže poslal soud do vazby. Policie u nich při prohlídkách našla několik desítek padělaných eurobankovek.   ado pba  