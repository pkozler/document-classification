 Lyžařské areály pod Chopkem na Slovensku znovu propojí lanovka  Bratislava 24. června (ČTK) - Největší slovenské lyžařské středisko na obou stranách nízkotatranského vrcholu Chopok znovu propojí lanovka. Výstavbu nové lanovky typu Funitel s délkou přes dva kilometry ohlásil dnes provozovatel areálu, společnost Tatry Mountain Resorts (TMR). Včetně dobudování systému zasněžování do projektu investuje 60 milionů eur (1,46 miliardy Kč), spuštění lanovky očekává společnost v sezoně 2012/2013.   Severní i jižní část střediska pod Chopkem v minulosti spojovaly sedačkové lanovky, které už ale léta nejsou v provozu. Částečně je nahradily vleky, provoz nad pásmem lesa ale často komplikuje silnější vítr. "Díky Funitelu eliminujeme závislost na povětrnostních podmínkách. Odstávky horní části střediska kvůli větru budou minulostí a zpřístupníme sjezdovky na jihu bez omezení", řekl předseda představenstva TMR Bohuš Hlavatý.   Nová lanovka s uchycením kabin na dvou lanech bude překonávat převýšení 655 metrů. V provozu bude do rychlosti větru 120 kilometrů v hodině a přepraví 2480 osob za hodinu. Hodinová kapacita střediska se tak vyšplhá na téměř 30.000 lidí. Funitel bude navazovat na šestisedačkovou lanovku ze Zahrádek, která byla poprvé v provozu v uplynou zimní sezoně.   TMR provozuje hotely a lyžařská střediska kromě Nízkých Tater také ve Vysokých Tatrách. Akcie společnosti, do které vyčlenila své aktivity v cestovních ruchu finanční skupina J&amp;T, se obchodují na bratislavské burze. TMR chce cenné papíry uvést v příštím roce také na burze ve Varšavě. Firma dříve ohlásila zájem o lanovky a vleky také na polské straně Tater, v Česku projevila zájem o koupi krkonošského lyžařského střediska ve Špindlerově Mlýně.   boa dvd  