 Prodej aut loni ve Francii klesl, ve Španělsku se zvýšil  Paříž/Madrid 3. ledna (ČTK) - Prodej nových osobních automobilů ve Francii v loňském roce klesl o 2,2 procenta na 2,25 milionu vozů. V sousedním Španělsku se naopak zvýšil o 3,1 procenta na 982.000 vozů. Vyplývá to z dnešních údajů tamních automobilových sdružení.   V samotném prosinci se nicméně prodej ve Španělsku meziročně propadl téměř o 24 procent. Pokles tak vykazuje již šest měsíců za sebou. Oslabení poptávky ve Španělsku souvisí stejně jako ve Francii s omezováním vládní podpory prodeje automobilů.   Francouzská vláda začala po příchodu světové hospodářské a finanční krize poskytovat šrotovné 1000 eur (zhruba 25.000 korun) při koupi nového vozidla výměnou za sešrotování minimálně deset let starého automobilu. Letos v lednu však šrotovné snížila na 700 eur a v červenci na 500 eur. Ve Španělsku program šrotovného v červnu skončil a od července navíc stoupla daň z přidané hodnoty.   pmh dvd  