 Až 40.000 handicapovaných prý hrozí propad do sociální sítě  Praha 31. ledna (ČTK) - Až 40.000 lidí může ztratit zaměstnání a propadnout se do sociální sítě, pokud se ministerstvo práce a sociálních věcí (MPSV) uskuteční plánované změny v oblasti zaměstnávání lidí se zdravotním postižením (OZP). Asociace zaměstnavatelů zdravotně postižených ČR, Svaz českých a moravských výrobních družstev a Nadační fond pro podporu zaměstnávání OZP proto ustavily Chartu sociálního podnikání. Řekl to její mluvčí Petr Herynek.   MPSV totiž zvažuje, že zruší kategorii zdravotně znevýhodněných osob. Jde o lidi, kteří mají určité zdravotní problémy, ale nejsou zdravotně postižení. Jejich zaměstnavatelé tak například přijdou o příspěvek na jejich zaměstnávání či o daňové zvýhodnění.   Podle Herynka to však může vést k tomu, že tito lidé tak ztratí možnost pracovat v chráněných pracovních dílnách a ocitnou se na volném pracovním trhu. "Jsou to například epileptici nebo lidé po onkologických chorobách," řekl Herynek. Týkat se to ovšem může i mentálně postižených či lidí s psychiatrickým onemocněním. Mnozí z nich přitom prý ještě před dvěma roky byli částečně invalidní, ale se změnami v posuzování zdravotního stavu ztratili nárok na invalidní důchod.   Nechápu, jak by normální zaměstnavatelé mohli zaměstnávat člověka, který potřebuje zvláštní pracovní režim, například čtyři přestávky na práci, uvedl Herynek. Zdravotně znevýhodněným tak prý hrozí, že ztratí práci a začnou být v daleko větší míře závislé na sociálních dávkách.   MPSV dále navrhuje zrušení takzvaného náhradního plnění. To mohou v současnosti využít firmy, které z nějakých důvodů nemohou zaměstnávat zákonem stanovený počet zdravotně postižených. Náhradní plnění potom spočívá v nákupu zboží nebo služeb od firem, které je zaměstnávají. Do budoucna ale budou muset zdravotně postižené buď zaměstnat, nebo odvést určitou částku do státního rozpočtu. I to by mohlo podle zástupců charty vést k znevýhodnění zdravotně postižených.   "Dílčím způsobem by to mělo dopad i na průmyslové firmy, protože by to vedlo ke zvýšení jejich nákladů," řekl Antonín Šípek ze Svazu automobilového průmyslu. Přijetím těchto opatření by se jednalo o další firemní daň. Snížila by se tím prý konkurenceschopnost podniků.   pcl mkv  