 Bývalý zaměstnanec dostane od Pardubic tři čtvrtě milionu korun  Pardubice 9. května (ČTK) - Někdejší vedoucí kanceláře primátora Jaroslav Kout dostane od bývalého zaměstnavatele města Pardubice zhruba 760.000 korun. Jeho další nároky soud zamítl, řekl ČTK mluvčí Okresního soudu v Pardubicích Jan Šlosar. Kouta magistrát odvolal z funkce v roce 2005, soud později rozhodl, že výpověď je neplatná.   Bývalý zaměstnanec požadoval původně přibližně dva miliony korun, později svůj požadavek snížil zhruba na 1,2 milionu korun. Soud prvním rozsudkem stanovil, že město má žalobci zaplatit 560.640 korun a navíc úroky podle sazebníku České národní banky od května 2007. Podle odhadu ČTK mohou úroky za uplynulou dobu dosáhnout zhruba 200.000 korun. V doplňujícím rozsudku soud Koutovy další nároky ve výši 653.449 korun s příslušenstvím zamítl.   Podle soudce Martina Tomka soud využil možnosti, která platila do konce roku 2008, určit výši náhrady podle okolností takzvanou moderací. Za období do prosince 2008 Koutovi přiznal jednu třetinu mzdy, neboť Kout měl po odchodu z magistrátu stálé zaměstnání s výdělkem jen o něco nižším než na původním místě, na druhou stranu ale musel dojíždět do Prahy, bydlel část týdne mimo rodinu a měl se zaměstnáním další náklady. Za pozdější období už Kout dostal náhradu mzdy v průměrné výši odpovídající původnímu místu a tříměsíční odstupné.   Rozsudek zatím není pravomocný. Jak bývalý zaměstnanec, tak město se proti němu mohou odvolat.   V lednu odvolací soud v Pardubicích pravomocně rozhodl, že Pardubice musí zaplatit dalšímu bývalému chybně vypovězenému zaměstnanci, dřívějšímu redaktorovi Radničního zpravodaje a městskému kronikáři Tomáši Novotnému, 762.758 korun plus úroky z prodlení asi 162.000 korun. Kromě náhrady ušlé mzdy a úroků musí město zaplatit také výdaje za advokáta, soudu pak náklady řízení a soudní poplatek, celkem tak spor vyjde radnici na více než 1,1 milionu korun. Magistrát chce podat dovolání k Nejvyššímu soudu.   Pardubice už dříve zaplatily za neoprávněnou výpověď i dalšímu bývalému zaměstnanci. V roce 2008 se radnice dohodla na mimosoudním vyrovnání se svým bývalým právníkem Zbyňkem Holcem. Byl propuštěn pro nadbytečnost, soud však konstatoval neplatnost výpovědi. Město zaplatilo Holcovi 240.000 korun, on vzal na oplátku zpět své žaloby vedené proti radnici.   Neplatné výpovědi byly dány za působení dřívějšího tajemníka města Stanislava Panuše, který už na magistrátu nepůsobí, město jej přimělo k odchodu. Radnice neplánuje případné vyplacené peníze na nikom zpětně vymáhat.   dos snm  