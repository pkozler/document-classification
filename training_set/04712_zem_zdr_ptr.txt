 V německých potravinách dovážených na Slovensko se dioxin nenašel  Doplnili jsme další podrobnosti v 1., 2., 4. a 5. odstavci.   --------------------    Bratislava 12. ledna (ČTK) - V německých potravinách dovážených na Slovensko se nebezpečný dioxin nenašel. Úřady proto zrušily dočasný zákaz prodeje vajec, drůbežího a vepřového masa z Německa, kde se rakovinotvorná látka vyskytla. Novinářům to dnes řekl ministr zemědělství Zsolt Simon. Na aféru zareagovali také spotřebitelé, obchodníci hlásí pokles zájmu o vejce. Lidé se údajně také více zajímají o původ kupovaného zboží.   "V této chvíli zákaz prodeje je uvolněn. Všechny výsledky (testů) jsou negativní," uvedl Simon. Firmy, které dovážejí potraviny z Německa však budou muset nadále vykazovat, že zboží nepochází z území, kde se dioxin vyskytl a jejich výrobky nebezpečnou látku neobsahují. Kontroloři se podle ministra v budoucnosti více zaměří na potravinářské zboží z Německa.   Slovensko dočasně pozastavilo prodej některých potravin německého původu minulý týden a začalo prověřovat, zda se v nich nenachází rakovinotvorná látka. Výskyt dioxinu v Německu se potvrdil ve vejcích, v drůbežím a vepřovém mase.   Aféra vypukla poté, co se ukázalo, že výrobce krmných tuků ze severu Německa používal k jejich produkci látky určené výhradně k technickým účelům. Firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince. V Německu minulý týden zablokovaly prodej drůbežího, vepřového a vajec z 4700 farem, většinu z nich po prověření po několika dnech opět otevřely.   Na Slovensko se koncem loňského roku dovezlo asi milion kusů vajec z Německa, další stovky tisíc směřovaly na trh v lednu. Slovenští obchodníci podle listu Pravda již hlásí asi desetinový pokles zájmu o vejce. Případ má negativní vliv také na jejich výrobce. "Německo až do skandálu představovalo pro nás největší vývozní trh. Nyní v Německu poklesla spotřeba o 30 procent, a to nejen vajíček, ale také výrobků obsahujících vajíčka. Ačkoli jsou naše vajíčka v pořádku, v Německu je neprodáme," řekl pro deník šéf společnosti Novogal Ladislav Birčák.   prl vju  