 Facebook získal půl miliardy USD, jeho hodnota je prý 50 mld. USD  New York 3. ledna (zpravodaj ČTK) - Společnost Facebook, která provozuje stejnojmennou sociální síť, získala investici zhruba půl miliardy dolarů (zhruba 9,4 miliardy Kč). Peníze jí poskytly americká investiční banka Goldman Sachs a ruská investiční společnost Digital Sky Technologies. Informoval o tom dnes deník The New York Times (NYT). Z investice podle něj vyplývá, že hodnota firmy nyní činí 50 miliard dolarů. Facebook by tak předčil společnosti, jako je eBay, Yahoo či Time Warner.   Firma, jejíž akcie se neobchodují na burze, díky novým penězům bude moci snáze získávat špičkové zaměstnance, vyvíjet nové produkty a zřejmě i kupovat jiné podniky. Raní akcionáři společnosti by také mohli zpeněžit své podíly, a to přinejmenším částečně.   Goldman Sachs do firmy investoval 450 milionů dolarů a Digital Sky Technologies 50 milionů dolarů. Ruská firma již ale v minulosti do Facebooku zhruba půl miliardy dolarů vložila. Facebook nezveřejňuje informace o svém hospodaření, podle odhadů ale jeho tržby činí dvě miliardy dolarů ročně.   Investor ze Silicon Valley a bývalý zaměstnanec Googlu Chris Sacca upozorňuje na to, že nová investice odráží změnu pohledu Wall Streetu na internet. "Když se zamyslíte nad tím, jak to bylo v začátcích Googlu, tak jej Wall Street tak trochu ignoroval, dokud nevstoupil na burzu. Tentokrát je všechno jinak. Uvědomují si, že byznys v tomto odvětví skutečně roste," podotkl.   NYT připomínají, že nová investice nicméně přichází v okamžiku, kdy Komise pro cenné papíry (SEC) vyšetřuje soukromé obchody s akciemi některých internetových firem včetně Facebooku. Podle některých odborníků se komise zabývá hlavně tím, zda se tak některé firmy v rozporu s pravidly nevyhýbají informačním povinnostem, které by měly, pokud by se s jejich akciemi obchodovalo veřejně.   Newyorský list tak spekuluje, že nová dohoda by mohla zvýšit tlak na Facebook, aby vstoupil na burzu. Popularita akcií na soukromém trhu již například v minulosti přiměla ke vstupu na burzu společnosti Microsoft a Google. Šéf Facebooku Mark Zuckerberg nicméně zatím podobný záměr odmítá.   fcz dvd  