 Počasí 2010: Květen bez slunce, záplavy a teplý listopad  Praha 3. ledna (ČTK) - Počasí v Česku přineslo v roce 2010 květen téměř bez slunce či extrémně teplý listopad. Ani loňský rok se neobešel bez jarních a letních záplav, které si vyžádaly osm lidských životů. Počasí poznamenal také třeba popel v ovzduší z islandské sopky, vyskytlo se i ničivé krupobití a dvě tornáda. ČTK to sdělil náměstek ředitele Českého hydrometeorologického ústavu (ČHMÚ) Radim Tolasz.   Zima byla loni tuhá, ještě v první polovině dubna na horách napadlo za den i čtvrt metru sněhu. V lednu však nebylo výjimkou ani 35 centimetrů za 24 hodin. Silničáři přitom hlásili nedostatek posypových materiálů a soli už na začátku února.   Začátek jara pak poznamenal popel v ovzduší z islandské sopky Eyjafjallajökul, který uzavřel vzdušný prostor nad Českem od 16. do 20. dubna. "Celá situace vyvolala řadu otázek, které dodnes zůstávají nezodpovězeny," uvedl Tolasz na dotaz, jak oblak sopečného prachu mohl ovlivnit počasí.   První povodně přišly v polovině května na severovýchodě Česka, týden nato zasáhly intenzivní bouřky a přívalové lijáky kromě severní Moravy i východ Čech. Celkově napršelo 169 procent dlouhodobého srážkového úhrnu. "Mimořádně oblačné počasí během letošního května se projevilo i na velmi nízkém množství sluneční energie, která během tohoto měsíce dopadla na zemský povrch. Dlouhodobá měření globálního slunečního záření prováděná na stanicích ČHMÚ ukazují, že se jednalo o nejnižší hodnotu za posledních 50 let," uvedl Tolasz.   Začátek června se opět rozvodnily řeky v povodí Bečvy a Moravy, přívalová povodeň zasáhla také Kamenici v severních Čechách. Celkem měly záplavy z května a června tři oběti.   Prázdniny byly ve znamení extrémů, zatímco červenec byl mimořádně horký a až polovinu měsíce stoupaly denní teploty nad 30 stupňů Celsia, v srpnu přišla nejničivější povodeň roku. V prvním srpnovém týdnu při ní na severu Čech zahynulo pět lidí. Týden nato, 15. srpna, zasáhla střední Čechy včetně Prahy velmi silná bouřka s kroupami velikosti golfových míčků.   "Srpen se stal zajímavým i výskytem dvou potvrzených tornád," sdělil meteorolog s tím, že poslední srpnový týden zaznamenali tornádo v Olešnici u Blanska a v Ostravě-Vratimově.   Září přineslo poslední povodňovou vlnu, na konci měsíce se zvedly hladiny řek ve středních a severních Čechách. Škody po čtyřech povodních a krupobití vyčíslily pojišťovny na pět miliard korun.   První sníh zaznamenali meteorologové už 30. září v Krkonoších. S podzimními mlhami a oblačností přišel v říjnu i začátek smogové sezony, na Ostravsku byly překročeny limity pro polétavý prach více než dvojnásobně. Přestože na horách už ležela koncem října souvislá sněhová pokrývka, listopad přinesl velmi výrazné oteplení. Ještě v polovině měsíce stoupaly teploty nad 20 stupňů Celsia, na řadě míst padly teplotní rekordy. Průměrná teplota byla pět stupňů Celsia, což je 2,3 stupně nad dlouhodobým normálem.   Koncem listopadu už ale sníh zasypal většinu republiky, mrazy a sněžení pak vydržely až do krátké oblevy kolem Vánoc.   kli mkv  