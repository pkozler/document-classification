 AAA Auto loni zvýšilo prodej o sedm procent na 39.531 aut  Praha 11. ledna (ČTK) - Skupina autobazarů AAA Auto loni zvýšila prodej o 7,3 procenta na 39.531 vozů. V ČR odbyt stoupl o pět procent na 29.019 aut, na Slovensku o 13 procent na 10.512 vozů. Firma to dnes uvedla v tiskové zprávě.   Skupina původně počítala se stejným nebo mírně nižším objemem prodejů v porovnání s rokem 2009. "Pozitivní trend byl patrný již od května, kdy měsíční prodeje poprvé převýšily počet prodaných vozů za stejné předloňské období a od té doby objemy měsíčních prodejů společnosti s rostoucí tendencí překonávaly úroveň roku 2009," uvedla mluvčí Dana Pavlousková.   V České republice AAA zaznamenala nejsilnější prodeje ojetin v Praze a středních Čechách, Brně a Ostravě. Na Slovensku byly nejúspěšnější oblasti Bratislavy, Košic a Žiliny.   V posledním čtvrtletí minulého roku prodej stoupl o 24 procent na 9914 vozů. Oživení skupina zaregistrovala jak na českém trhu s nárůstem o 17 procent, tak především na slovenském trhu, kde se prodeje ve čtvrtém čtvrtletí v meziročním srovnání zvýšily o 45 procent.   AAA Auto provozuje 25 poboček v ČR a na Slovensku včetně dvou bazarů Auto Diskont. Skupina v roce 2009 vykázala zisk 1,2 milionu eur, tedy asi 30 milionů korun, zatímco v roce 2008 skončila ve ztrátě 35 milionů eur. Loňské konsolidované výsledky oznámí 31. března.   jsa jw  