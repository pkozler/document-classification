 Tržby Partners loni stouply o 30 procent na 1,09 miliardy Kč  Praha 25. ledna (ČTK) - Tržby poradenské firmy Partners dosáhly v roce 2010 podle předběžných hospodářských výsledků 1,09 miliardy Kč, což představovalo meziroční nárůst o téměř 30 procent. Partners, která tak potvrdila pozici lídra na českém finančně-poradenském trhu, to oznámila ČTK v tiskové zprávě. Vedení společnosti očekává, že růstový bude i rok 2011.   V roce 2010 uzavřeli klienti Partners prostřednictvím svých poradců více než 170.000 smluv. Přes 30 procent z toho tvoří smlouvy na jednorázové a pravidelné investice, na druhém místě z hlediska počtu smluv jsou investiční a flexibilní životní pojistky (24 procent). Počet klientů Partners vzrostl loni na více než 190.000, počet aktivních poradců Partners činí dvě tisícovky.   "Rok 2010 byl rokem zejména hospodářského oživení. Navzdory řadě špatných zpráv se podnikům dařilo, rostly zisky a přestala vlna propouštění. Pozitivním trendem byl určitě obnovený růst hypotečního trhu, který bude v roce 2011 pokračovat," komentovala Partners situaci na trhu.   Oživení na globálních trzích se podle analytika Partners Aleše Tůmy dotklo i českého trhu. "V minulém roce se vyplácelo investovat zejména do dluhopisových fondů, které v průběhu roku stouply až o šest i více procent. Vzhledem k jejich nízkým výnosům se tento trend nebude dařit dál udržet, což předznamenala ke konci roku jistá korekce na trhu,“ dodal.   Stát v tomto roce plánuje řadu reforem, které by se však prý neměly nijak zásadně dotýkat firem poskytujících finanční poradenství. "Reformy nejsou primárně konstruovány tak, aby finančním společnostem přinesly velký byznys. Nicméně samotná publicita spojená s reformami snad povede k tomu, že se lidé začnou o své finance více starat,“ míní ředitel pro strategii ve společnosti Partners Pavel Kohout.   Partners se v roce 2009 stali největší finančně-poradenskou firmou v České republice. Do skupiny Partners patří i další projekty, Partners bankovní služby, Partners Akademie, Partners Média a Partners investiční společnost, založená na sklonku roku 2010.   fd vju  