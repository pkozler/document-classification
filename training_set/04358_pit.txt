 Počet registrovaných domén .cz dnes překročil 800.000  Praha 13. května (ČTK) - Počet registrovaných internetových domén s koncovkou .cz dnes překročil 800.000 jmen. Průměrný měsíční přírůstek se pohybuje kolem 10.000 domén. Uvedlo to sdružení CZ.NIC, které má správu českých domén na starosti.   Zhruba desetitisícové měsíční přírůstky nových domén .cz sdružení eviduje od října 2007, kdy byl spuštěn nový registrační systém FRED, který proces registrace zjednodušil a zlevnil.   "Pokud se trend, který panuje už skoro čtyři roky, výrazně nezmění, můžeme první milion domén .cz oslavit někdy zkraje roku 2013," uvedl výkonný ředitel Ondřej Filip.   Podle statistik CZ.NIC mají téměř poloviční zastoupení držitelé s jedinou registrovanou doménou, nejvyšší počet domén registrovaných na jednoho držitele je 2752.   Zájmové sdružení právnických osob CZ.NIC bylo založeno předními poskytovateli internetových služeb v roce 1998 a nyní má již 80 členů. Hlavní činností sdružení je provozování registru doménových jmen .cz.   jsa vju  