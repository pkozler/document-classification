 Veronika Kubařová je novou členkou souboru MDP  --------------------    Ke zpravodajství: FOTO ve Fotobance  ID foto: F201010130113501, F201010130114401, F201003170323401, F201003100220501, FO03009636   --------------------    Praha 9. ledna (ČTK) - Novou členkou souboru Městských divadel pražských je od ledna Veronika Kubařová. Herečka populární z Vejdělkovy komedie Ženy v pokušení se na scéně Divadla ABC poprvé představí 19. února v inscenaci Pan Kaplan má třídu rád, kde bude alternovat Báru Polákovou. Od března se objeví také v Rokoku ve hře Jiřího Janků, Martina Packa a Petra Svojtky s názvem Viktor K. aneb Český národ neskoná.   Veronika Kubařová se narodila v roce 1987 v Rakovníku. Na pražskou konzervatoř se dostala napoprvé a absolvovala rolí Dorničky v semaforské adaptaci Kytice v režii Jiřího Datla Novotného. Ve své roli byla natolik přesvědčivá, že ji vzápětí oslovil Jiří Suchý, zda by Dorničku nechtěla hrát také v inscenaci připravované k 50. výročí divadla Semafor. Stalo se a Veronika tam dodnes hostuje v inscenacích Dal si růži do polívky a Mam'zelle Nitouche.   "Moje úplně první zkušenost s profesionálním režisérem byla na scéně vinárny Viola. Pod vedením Jana Pechy jsem si zahrála s Naďou Konvalinkovou a Pavlem Trojanem v inscenaci Dobře, pane Gute. Viola je sice malé jeviště, ale toto setkání pro mě bylo velmi významné," uvedla mladá herečka, která po absolutoriu nastoupila do angažmá v mladoboleslavském Městském divadle. Zpočátku sice jen zaskakovala, například jako Minnie Fay v Hello Dolly či Madlenka v Tvrdohlavé ženě.   Pak už ale přicházela role za rolí: Bruneta v Miláčkovi, Jill v Equovi, Zulika a Dorotka ve Strakonickém dudákovi, Rosa v Tetované růži, Nanette v muzikálu Dědeček automobil, Julie v Romeovi a Julii, Olga ve Zlomatce a Markétka ve Faustovi a Markétce.   Stejně jako jeviště má Veronika ráda i natáčení. Film jí poskytl množství zajímavých příležitostí, hrála v Nejkrásnější hádance i v Rafťácích. Za roli ve filmu Juraje Herze Dívka a kouzelník si vysloužila titul Televizní objev roku. Nejnověji se na plátně objeví začátkem června ve filmu Petra Nikolaeva Lidice.   bor jnd  