 Cestovní kancelář Karma Tours končí s nabídkou zájezdů.  Doplnili jsme informaci o situaci Karma Tours  před vyhlášením přerušení činnosti a vyjádření AČCKA o situaci na českém  trhu cestovních kanceláří ve 3. odstavci.   --------------------    Praha 2. června (ČTK) - Cestovní kancelář Karma Tours ukončuje svou činnost. Důvodem je problematická situace v arabských zemích a nízký zájem českých turistů o severní Afriku, na kterou se cestovní kancelář specializovala. ČTK to dnes sdělil mluvčí Asociace českých cestovních kanceláří a agentur (AČCKA) Tomio Okamura. Vyjádření představitelů Karma Tours, která je řádným členem AČCKA, ČTK zjišťuje.   "Podle informací, které zatím máme od prodejců zájezdů CK Karma Tours, se zdá, že tato kancelář momentálně žádné klienty v cizině nemá," řekl ČTK Okamura. Podle něj jde o menší cestovní kancelář s ročním objemem prodeje do 1000 klientů. Karma Tour působí od roku 2008 a specializuje se na Egypt.   Podle Okamury nebyla současná situace zcela neočekávaná, protože vedení cestovní kanceláře už od jara informovalo své obchodní partnery o utlumení činnosti. AČCKA zatím nemá žádné informace, že by se v podobných obtížích nacházely i další české cestovní kanceláře. Situace v Česku standardní a počet zkrachovalých cestovních kanceláří v minulých letech je srovnatelný se zeměmi západní Evropy, dodal Okamura.   Zástupci cestovní kanceláře AČCKA oznámili, že se rozhodli přerušit činnost do doby, než se zlepší situace v arabských zemích. Ta je v současnosti velmi nestabilní, což ovlivňuje počet turistů ochotných do turistických letovisek v severní Africe cestovat.   Podle Okamury jde o první cestovní kancelář, která v letošním roce z ekonomických důvodů pozastavila činnost.   cfr mha  