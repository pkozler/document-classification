 Horkýže slíže vydají album největších hitů a vyrazí na turné  --------------------    Ke zpravodajství: FOTO ve Fotobance  ID foto: P200808030117501, P200909290461701, FO01208516   --------------------    Praha 31. ledna (ČTK) - V Česku velmi populární slovenská skupina Horkýže slíže rekapituluje svoji dosavadní kariéru albem největších hitů s názvem V dobrej viere (2001 - 2011), které vyjde 4. března. Vedle 17 nejžádanějších koncertních písní výběr nabídne dvě nové skladby, singl s názvem Mám v p… na lehátku a svérázný Megamix největších hitů Horkýže slíže. ČTK o tom dnes za kapelu informovala Martina Žáková.   "Horkýže slíže vyrazí 4. března na turné čítající šestadvacet koncertních zastávek po celé České republice, které odstartuje v Karlových Varech a zakončí 30. dubna ve Strakonicích," uvedla Žáková.   Fanoušky podle zpěváka Petera Hrivňáka vystupujícího pod jménem Kuko čekají nejen největší hity kapely, ale také nové písně, které prý ani sama kapela ještě neslyšela.   "Lidi se můžou těšit na velké teatro. Kapela Horkýže slíže má ve zvyku vytahovat lidi z davu. Tentokrát přijdou na řadu i ti, kteří nemusí umět hrát na žádný hudební nástroj. Také kontroverzní kostýmy jsou samozřejmostí, stejně jako soutěže o zajímavé ceny a velkolepá světla se zvukem," uvedl Kuko.   Jako předkapelu si Horkýže slíže vybrali českou skupinu Cocotte Minute. "Po dlouhé době budeme na tomhle turné v roli hostů a moc se na to těšíme. Můžeme totiž při koncertu Horkýže slíže balit jejich fanynky na řeči o tom, že se s kapelou známe a že je s nimi můžeme seznámit," konstatoval s úsměvem frontman Cocotte Minute Martin Zeller.   Cocotte Minute slibují pro plánované turné, že upraví svůj setlist a zařadí do něj i skladby, které už několik let nehráli. Nebudou však chybět píseň Kopem kopem, Bratře nedovol či Sado Disco, jejíž videoklip odmítla odvysílat většina tuzemských televizních stanic.   Letos slaví Horkýže slíže 19 let své existence. V současné sestavě Kuko, Mario Sabotér, Dr. Štefánik a Jean Claud Vandel hrají od roku 2002. Jejich produkce se liší od většiny slovenských skupin typu No Name, Elán či Peha, které získaly popularitu kytarovým popem. Punk rock s humornými texty v podání rozjuchané čtveřice nezní z rádií, ale slaví úspěch na rockových festivalech.   Roman Jireš dr  