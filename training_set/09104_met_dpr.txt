 Na Vysočině spadlo i deset centimetrů sněhu, stala se řada nehod  Změnili jsme dlouhý titulek. Celou zprávu jsme aktualizovali.   --------------------    Jihlava 26. ledna (ČTK) - Na Vysočině připadlo v noci na dnešek místy i přes deset centimetrů sněhu. Na silnicích to klouzalo, stala se řada nehod. Policisté zasahovali během dopoledne u 12 dopravních nehod, při nichž byli tři lidé lehce zraněni, řekla ČTK mluvčí krajské policie Dana Čírtková. Dopoledne přestalo sněžit a teploty stouply mírně nad nulu. Řidiči by měli stále dávat velký pozor hlavně na regionálních silnicích.   Auta havarovala především ráno. U Budišova na Třebíčsku narazil autobus do stromu, dva cestující byli zraněni.   "Potom se začalo oteplovat a sníh ze silnic začal tát," uvedla Čírtková. Kolem poledne byla situace v dopravě na Vysočině klidná, uvedl dispečer krajské správy a údržby silnic. Na hlavních tazích zabral chemický posyp a sníh odtává. Pod sněhem zůstávají silnice nižších tříd.   Na území kraje se podle meteorologů ještě může objevit občasné slabé sněžení. Večer a v noci na čtvrtek mohou řidiči místy narazit také na náledí nebo na mrznoucí mlhy.   vst hš  