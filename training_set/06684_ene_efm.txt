 Teplárna United Energy vyměnila ředitele, Jeníka střídá Boháček  Komořany (Mostecko) 3. května (ČTK) - Teplárnu United Energy opustil generální ředitel Petr Jeník. Z firmy odešel z vlastního rozhodnutí, informovala dnes ČTK mluvčí teplárny Miloslava Kučerová. Ve funkci ho nahradí dosavadní výrobní ředitel Milan Boháček (39).   "Milan Boháček pracuje v United Energy od roku 1996. Postupně vystřídal různé pozice, posledních pět let pak působil ve funkci výrobního ředitele," uvedla Kučerová. Jeník podle ní odešel během dubna a chce se věnovat kariéře mimo United Energy. Bližší důvody změny neuvedla.   Jeník vedl United Energy od léta 2005, kdy teplárnu zásobující bezmála sedmdesátitisícový Most koupila skupina J&amp;T. Americkému koncernu National Fuel Gas Company za ni tehdy dala asi 2,9 miliardy korun. Předtím působil na funkci provozního a technického ředitele.   "Ani mně není známo, proč přesně pan Jeník odchází," řekl ČTK mluvčí Energetického a průmyslového holdingu (EPH) Martin Maňák. Čtyřicetiprocentní podíl v EPH mají finanční skupiny J&amp;T a PPF, zbylých dvacet procent vlastní Daniel Křetinský.   jtb mol  