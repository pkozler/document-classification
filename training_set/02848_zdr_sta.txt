 Záchranka Karlovarského kraje se dočká svého nového sídla později  Karlovy Vary 9. května (ČTK) - Záchranná služba Karlovarského kraje bude mít nové sídlo v Karlových Varech k dispozici zhruba až o půl roku později, než se původně předpokládalo. Za skluzem jsou dodatečné úpravy projektu. Z technických důvodů není možné do prosince stavbu areálu asi za 76 milionů korun zvládnout. Hotová má proto být do června 2012. ČTK to dnes oznámil hejtmanův náměstek Petr Navrátil (ČSSD).   Největší obavy z toho, že posunutí termínu stavby může zablokovat čerpání dotace EU kolem 30 milionů korun na vybavení nového sídla záchranářů moderními technologiemi, jsou podle Navrátila zažehnány. Definitivní termín pro čerpání dotačních peněz byl stanoven právě na červen 2012. Do této doby bude budova hotová. "Úpravy v projektu byly nutné, původní náklady dosahovaly skoro 104 milionů korun, což bylo příliš," uvedl Navrátil.   Posun termínu dokončení krajského sídla záchranné služby, které vyroste ve čtvrti Dvory v areálu hejtmanství, činnost záchranářům nekomplikuje, podotkl jejich mluvčí Lukáš Hutta. Současné objekty, v nichž působí, sice nejsou ideální, avšak vydržet v nich o několik měsíců déle není nemožné, konstatoval. "Měli jsme obavy, abychom nepřišli o dotaci. Když toto nehrozí, tak v současném působišti ještě vydržíme," dodal.   Nové sídlo krajské záchranné služby postaví sdružení firem Baustav a Thermia-Bau, kraj si na stavbu vyjednal úvěr 70 milionů korun u ČSOB. Dalších 30 milionů korun z dotací je určeno na technologie v budově. V suterénu nového objektu budou garáže a zázemí pro sanitní vozy. V dalších patrech vznikne zázemí pro lékaře a sestry, centrální dispečink záchranné služby a bude tam ředitelství krajské záchranné služby.   Karlovarský kraj investoval v uplynulých letech jen do výstavby nových nebo rekonstrukcí stávajících výjezdových stanovišť rychlé zdravotnické záchranné služby na 50 milionů korun. Kromě tří oblastních středisek v Chebu, Sokolově a v Karlových Varech je dalších osm výjezdových stanovišť v Mariánských Lázních, Toužimi, Žluticích, Ostrově, Nejdku, Kraslicích, Aši a Horním Slavkově. Region disponuje i dvěma heliporty pro vrtulníky.   vlm snm  