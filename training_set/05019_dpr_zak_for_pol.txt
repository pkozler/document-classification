 Rusko představilo příčiny havárie polského letounu u Smolenska  --------------------    Ke zpravodajství: FOTO/aktuality; AUDIO   --------------------    Moskva/ Varšava 12. ledna (ČTK) - Mezistátní letecký výbor (MAK), který je organizací dvanácti postsovětských států, dnes představil závěrečnou zprávu k leteckému neštěstí u Smolenska, při kterém loni 10. dubna zahynul polský prezident Lech Kaczyński a dalších 95 lidí. Výběr závěrů, ke kterým MAK došel:     1. Let do Smolenska neměl vojenský status. Posádka letadla měla odpovědnost za průběh letu a za rozhodnutí, která během letu učinila.     2. Letadlo nemělo před startem technické problémy. Správně fungovaly motory, před srážkou se zemí nenastal na palubě letadla výbuch.     3. Organizaci letu poznamenala pochybení ohledně přípravy posádky a výběru záložních letišť.     4. Posádka vládního letadla Tu-154M letícího do Smolenska nebyla dostatečně připravena na let na smolenské letiště Severnyj, které nebylo vybaveno navigačním systémem ILS usnadňujícím přistávání při omezené viditelnosti.     5. Posádka dostala opakovaně informace o tom, že ve Smolensku je špatné počasí. Informovalo ji o tom vedení smolenského letiště Severnyj, běloruské úřady a posádka polského letounu Jak-40, který o něco dříve přistál ve Smolensku. Přesto neodletěla na záložní letiště. Posádka se sama rozhodla přistát, kontrolní věž s tím souhlasila.     6. V kokpitu byly dvě osoby, které nepatřily k posádce. Jednou z nich byl velitel polských vzdušných sil Andrzej Blasik, u kterého testy prokázaly, že měl v krvi 0,6 promile alkoholu. Jméno druhé osoby Mezinárodní letecký výbor neuvádí. U členů posádky testy alkohol v krvi neprokázaly.     7. Velitel posádky Tu-154M byl pod psychickým tlakem kromě jiného proto, že v kokpitu byl velitel vzdušných sil Blasik. Posádka se prý také obávala negativní reakce hlavního pasažéra (prezidenta Lecha Kaczyńského).     8. Není žádný záznam, z něhož by vyplývalo, že prezident Kaczyński nařídil, aby letadlo přistálo ve Smolensku.     9. Členové posádky Tu-154M mezi sebou nedostatečně spolupracovali.     10. Letadlo klesalo příliš prudce a rychle. Posádka nereagovala na signály varovného systému, že se letadlo kleslo pod stanovenou minimální výšku.     11. Velitel posádky Tu-154M ovládal ruštinu na uspokojivé úrovni.     12. Nedostatečná infrastruktura letiště ve Smolensku i ne nejlepší stav technických zařízení na letišti nebyly příčinou neštěstí.     13. Kontroloři na věži letiště ve Smolensku nebyli pod nátlakem.     14. Žádná z chyb, jež vedly k leteckému neštěstí, neukazuje na zavinění ruské strany.     Zdroj: gazeta.pl, TVN24.pl, agentura PAP     hab hej  