 Objevily se dokumenty poukazující na velké ústupky Palestinců  Dubaj 24. ledna (ČTK) - Katarská televize Al-Džazíra začala v neděli zveřejňovat důvěrné dokumenty o izraelsko-palestinských jednáních, které poukazují na velké ústupky Palestinců vůči Izraeli v otázce Jeruzaléma a palestinských uprchlíků. Informovaly o to v noci na dnešek zahraniční agentury.   Televize hovoří o nejvýznamnějším úniku informací v dějinách izraelsko-palestinského konfliktu. Jedná se prý o 1600 dokumentů, které budou postupně zveřejňovány několik dní, upřesnil komentátor stanice.   Reuters s odvoláním na první zveřejněné texty usoudil, že dokumenty mohou poškodit postavení předsedy palestinské samosprávy Mahmúda Abbáse. Jeho veřejná prohlášení ohledně Jeruzaléma jsou totiž podle agentury asi v rozporu s tím, co jeho představitelé slibují za zavřenými dveřmi.   Hlavní palestinský vyjednávač Saíb Irikát, kterému jsou v dokumentech některé překvapivé ústupky také přisuzovány, se ohradil s tím, že palestinská samospráva nemá co skrývat a že většina dokumentů zveřejňovaných Al-Džazírou je lživá.   pek  