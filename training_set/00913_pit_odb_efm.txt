 Samsung Group chystá rekordní investice, přijme 25.000 pracovníků  Soul 5. ledna (ČTK) - Největší jihokorejský konglomerát Samsung Group hodlá v letošním roce zvýšit investice o 18 procent na rekordních 43,1 bilionu wonů (asi 717 miliard Kč). Firma chce rovněž přijmout 25.000 nových zaměstnanců. Informovala o tom dnes agentura AP.   Rekordní investice mají společnosti pomoci posílit hlavní aktivity a přispět k rozvoji nových činností. Klíčovou součástí skupiny je firma Samsung Electronics. Ta je největším výrobcem paměťových čipů a televizorů s plochou obrazovkou na světě. Je rovněž světovou dvojkou v produkci mobilních telefonů.   Dalším významným členem skupiny je společnost Samsung Heavy Industries, která je třetím největším výrobcem lodí na světě. Součástí konglomerátu Samsung Group jsou rovněž desítky dalších podniků, které působí ve strojírenském, stavebním, finančním či zábavním sektoru. Konglomerát podle svých internetových stránek v roce 2009 zaměstnával 275.000 lidí.   "Během příštích deseti let všechny aktivity a produkty, které nyní Samsung považuje za vlajkové, uvadnou," uvedl tento týden předseda společnosti Samsung Electronics a syn zakladatele celého konglomerátu I Kun-hi. "Než se to stane, musí se uchytit nové aktivity a produkty," dodal.   pmh dvd  