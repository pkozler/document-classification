 Herečce Lindsay Lohanové hrozí nové obvinění  --------------------    Ke zpravodajství: FOTO ve Fotobance  ID foto: P201009240743801, P201007200731701   --------------------    Los Angeles 5. ledna (ČTK) - Kalifornská policie je toho názoru, že herečka Lindsay Lohanová porušila podmínky podmínečného trestu. Chce ji obvinit z ublížení na zdraví v souvislosti s napadením pracovnice protidrogového centra, kde se herečka z rozhodnutí soudu donedávna léčila.   Policie v Riverside v prohlášení uvedla, že herečka by měla být stíhána přesto, že oběť napadení ze střediska Betty Fordové Dawn Hollandová o to nestojí. Pokud ale soudce určí, že Lohanová porušila podmínky podmínečného trestu, mohla by být herečka poslána do vězení.   Rozhodnutí policie přichází v době, kdy Lohanové v pondělí skončila soudem nařízená léčba v protidrogovém centru. "Vyšetřování potvrdilo, že Lohanová porušila několik podmínek svého trestu, a také napadení," uvedla policie.   Herečka je obviněna, že 12. prosince napadla Hollandovou, když jí chtěla udělat test na alkohol, a vytrhla jí z ruky telefon, kterým volala na policii. Hollandová, která má údajně zranění na zápěstí, policii původně řekla, že chce proti Lohanové vznést obvinění. Potom ale názor změnila a řekla, že ji nechce oficiálně obvinit. Policie v Riverside ale odmítla případ uzavřít a chce, aby o tom, zda bude vzneseno obvinění, rozhodl prokurátor.   Pobyt Lohanové v centru Betty Fordové byl jejím pátým pobytem v odvykacím středisku během tří let. Léčila se v něm od konce září. Nařídil jí tak soud v návaznosti na dřívější trest za porušení podmínky uložené v souvislosti s jízdou v opilosti v roce 2007. Poté, co měla Lohanová v září pozitivní test na přítomnost alkoholu či drog v krvi, jí soud dohlížející na dodržování podmínky zkušební lhůty uložil prodloužení povinné léčby do 3. ledna.   Herečka se má v únoru dostavit k soudu v Beverly Hills k dalšímu jednání.   ko dr    