 Silnice v Olomouckém kraji namrzaly, zvýšil se počet nehod  Zprávu jsme doplnili o informace hasičů týkající se dopravních nehod v 1. a 4. odstavci. Doplnili jsme klíčové slovo nehoda.   --------------------    Olomouc 17. ledna (ČTK) - Se zvýšenou opatrností by dnes měli vyrážet na cesty řidiči v Olomouckém kraji. V regionu totiž cesty pokryla mlha, která může místy namrzat. Silničáři sice už v noci začali silnice sypat, přesto upozorňují na možná rizika. Na Šumpersku je kvůli vodě uzavřena cesta Bohuslavice - Lukavice. Zřejmě počasí mělo vliv i na sérii ranních dopravních nehod. Dva lidé se při nich lehce zranili.   Například na Šumpersku začala mlha na silnicích způsobovat námrazu kolem 03:00. "Solili jsme to, už by cesty měly být dobré, v terénu máme ještě jednu posádku. Cesty jsou nyní holé a mokré, řidiči by měli ale dávat pozor," řekl dnes ČTK dispečer šumperské správy silnic. Podobná situace je i na Jesenicku či Olomoucku. "Mlhy mohou místy namrzat ve vyšších polohách, je to nebezpečné. Řidiči by měli dávat pozor také na mostech, kde se teplota pohybuje kolem nuly," upozorňuje také dispečer prostějovské správy silnic. Souvislá mlha dnes ráno pokrývala také silnice na Přerovsku. "Cesty jsou nyní po chemickém posypu. Sjízdné jsou ale se zvýšenou opatrností, může to stále přimrzat," doplnil dispečer přerovské správy silnic.   Na Šumpersku musela být kvůli vodě uzavřena silnice III. třídy mezi Bohuslavicemi a Lukavicemi. Silničáři nabádají řidiče k opatrnosti hlavně v noci, stojí tam totiž půl metru vody. "Například dnes v noci tam někdo vletěl," doplnil šumperský dispečer. Silničáři proto počítají s tím, že kromě dopravního značení, které je nyní v mlze špatně vidět, postaví před úsek také zábrany.   Pravděpodobně kluzké silnice mají na svědomí sérii ranních dopravních nehod v Olomouckém kraji. V Moravském Berouně například při nehodě sjelo auto do příkopu. Záchranáři jednu osobu s podezřením na otřes mozku odvezli do nemocnice. Ošetřovali také lehce zraněného při nehodě nákladního vozidla a dvou osobních vozidel nedaleko Lipníku nad Bečvou na Přerovsku. Podle krajského mluvčího hasičů Zdeňka Hošáka zasahovali dnes ráno hasiči také při nehodě dodávky v Rapotíně na Šumpersku a osobního auta v Podhoří u Hranic. Nedaleko Bělotína na Přerovsku se zase střetla tři osobní vozidla s jedním nákladním vozidlem, jednalo se však o drobnější kolizi, při které nebyl nikdo zraněn.   ftv snm  