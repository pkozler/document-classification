 Severovýchod USA zasáhla další sněhová bouře, zrušeno 300 letů  --------------------    Ke zpravodajství: FOTO/aktuality   --------------------    New York 7. ledna (ČTK) - Téměř 300 letů bylo dnes zrušeno na letištích ve Filadelfii, v New Yorku a v New Jersey kvůli sněhové bouři, která zasáhla severovýchod Spojených států. New York se přitom ještě zcela nevypořádal s následky sněhové kalamity z minulého týdne. Tamní úřady ale podle agentury AP slíbily, že se potíže z konce prosince nebudou opakovat.   Ve Filadelfii dnes ráno padaly tři centimetry sněhu za hodinu. Sněžení zhoršilo viditelnost a způsobilo tak zpoždění příměstské dopravy. Některé lety na tamním letišti nabraly až hodinové zpoždění, jiné byly zcela zrušeny.   V New Yorku by mělo dnes a v noci na sobotu napadnout až 15 centimetrů sněhu. Brzy ráno místního času už hlásily problémy letiště LaGuardia a newjerseyský Newark.   Rozsah sněhové bouře by měl být podle meteorologů výrazně menší než na konci prosince. Tehdy během dvou dnů napadlo místy až 60 centimetrů sněhu. Na severovýchodě USA bylo kvůli kalamitě zrušeno na 10.000 letů. Silnice zablokoval sníh i opuštěná vozidla, která zde kvůli počasí uvízla. Kvůli bouři se k některým lidem, kteří měli zdravotní potíže, nedostaly sanitky.   Trvalo několik dní, než se podařilo všechny silnice zprůjezdnit. Na chodnících se ale mezitím nahromadily pytle s odpadky, které městské služby nemohly téměř dva týdny odvážet.   Newyorský starosta Michael Bloomberg prohlásil, že město je na novou bouři připraveno lépe než na tu první. "Děláme vše, co je v naší moci, abychom zajistili, že nenastanou stejné problémy (jako v prosinci)," řekl.   Starosta se kvůli sněhové kalamitě potýká s propadem popularity. V říjnu ho pozitivně hodnotilo 50 procent Newyorčanů, na přelomu roku už jen 37 procent. Téměř tři čtvrtiny obyvatel New Yorku si myslí, že vedení města nedokázalo správně reagovat na sněhovou kalamitu.   str mik  