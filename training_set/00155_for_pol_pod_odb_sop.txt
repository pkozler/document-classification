 Senát podle očekávání změnu struktury úřadů práce asi odmítne  Doplnili jsme vyjádření Rippelové ve 3. a 4. odst.   --------------------    Praha 12. ledna (ČTK) - Senát podle očekávání asi odmítne změnu struktury úřadů práce, kterou ve sněmovně prosadila vládní koalice. Zamítnutí dnes doporučil hlasy levice, která má v horní komoře většinu, senátní ústavně-právní výbor. Pochybnosti o navrhovaných opatřeních měli i zástupci vládních stran. Podle kritiků je návrh mimo jiné nerealizovatelný už od letošního 1. dubna, postrádali také prováděcí předpisy.   Předloha počítá se vznikem jednoho centrálního úřadu se 14 krajskými pobočkami a dvěma stovkami pracovišť v pověřených obcích. Nahradit by měly 77 samostatných úřadů práce, které mají asi 250 pracovišť zaměřených na zaměstnanost a zhruba 400 poboček státní sociální podpory. Cílem změny je ušetřit ročně 175 milionů korun na provozu úřadů.   Senátorka ČSSD Jiřina Rippelová (ČSSD) uvedla, že snížení počtu pracovišť přinese náklady lidem bez práce, kteří budou muset za úřady jezdit. Návrh zákona podle ní nevyčíslil náklady na reorganizaci, deklarovaná úspora provozních výdajů podle ní není podložená.   "Tento spěch a nepřipravenost jednotlivých kroků může způsobit kolaps celého systému i snížení dostupnosti veřejných služeb zaměstnanosti, včetně zhoršení kvality poskytovaných služeb," uvedla Rippelová. Místopředseda výboru Miloš Malý (ČSSD) pak označil za nesmysl, aby podací místa v obcích nahradila kontaktní místa systému Czech Point. Senátor ODS a teplický primátor Jaroslav Kubera se obával, aby ministerstvo nepřevedlo část povinností úřadů práce na obce.   Náměstek ministra práce Karel Machotka namítl, že ani nyní nejsou na všech pracovištích poskytovány komplexní služby, například polovina míst neposkytuje poradenství. Změna struktury úřadů práce to má změnit, komplexní služby má poskytovat všech 226 pracovišť.   Machotka také řekl, že i když návrh předložili koaliční poslanci, byl dlouho připravován ministerstvem a byly do něj zapracovány připomínky ostatních úřadů. Organizační řád pro nový chod úřadů práce je podle něj připraven jako vnitřní předpis tak, aby změna mohla být od dubna provedena. Náměstek tak reagoval na poznámku předsedkyně senátorského klubu TOP 09 a Starostové Soni Paukrtové, podle níž by takováto reorganizace úřadů práce měla být spuštěna s ročním odkladem kvůli její důkladné přípravě.   mhm mkv  