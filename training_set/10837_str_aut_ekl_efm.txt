 Německý Volkswagen chystá výrobu elektromobilů v Číně  Frankfurt nad Mohanem 11. května (ČTK) - Německá automobilka Volkswagen hodlá v Číně vyrábět elektromobily ve spolupráci s tamní firmou FAW Group. Společnost dnes oznámila, že již získala od čínských úřadů výrobní licenci pro elektromobil, který se bude prodávat pod novou čínskou značkou Kaili.   Výroba tohoto elektromobilu, kterou bude mít na starosti společný podnik FAW Volkswagen, by měla být spuštěna koncem roku 2013 nebo začátkem roku 2014. "Čínská vláda podporuje společné podniky zahraničních automobilek vyvíjející vlastní značky," upozornil mluvčí čínských aktivit VW.   Čína předloni díky silnému růstu prodeje vystřídala Spojené státy na pozici největšího automobilového trhu světa. Přední světové automobilky se snaží expanzí v Číně a na dalších rozvíjejících se trzích kompenzovat slabší poptávku ve vyspělých zemích.   Volkswagen, jehož součástí je rovněž česká Škoda Auto, je největší automobilkou v Evropě. Do roku 2018 se hodlá stát rovněž největším výrobcem automobilů na světě.   pmh mha  