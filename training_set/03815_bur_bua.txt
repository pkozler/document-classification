 Pražská burza po zvýšení doporučení od Citigroup dopoledne rostla  Praha 12. ledna (ČTK) - Pražský akciový trh po zvýšení doporučení od Citigroup pokračoval dopoledne v růstu, hlavní index PX kolem 11:15 přidal 1,25 procenta na 1245,3 bodu. Burzu táhly nahoru především bankovní emise a těžařská NWR, vyplývá z průběžných výsledků burzy.   Americká investiční banka Citigroup zlepšila v rámci doporučení pro rozvíjející se trhy své hodnocení českých akcií.   Nejvíce rostly dopoledne cenné papíry těžařské NWR, které si polepšily o 2,28 procenta na 309,30 Kč. Obě bankovní emise si připsaly necelá dvě procenta, akcie Komerční banky se dopoledne obchodovaly kolem 4459 korun a cenné papíry Erste Bank kolem 851,50 Kč.   Josef Dudek z Fio banky poznamenal, že pro Komerční banku zvýšila Morgan Stanley cílovou cenu na 5200 Kč z 5000 Kč a pro Erste Bank snížila švýcarská banka UBS doporučení na neutrální z předchozího kupovat. Server Patria Online dnes uvedl, že Komerční banka zakládá 100procentní dceřinou společnost KB Real Estate, náplní podnikání bude správa nemovitostí a další aktivity v oblasti realit.   Akcie energetické společnosti ČEZ získaly 0,79 procenta na 828,5 koruny. Rudolf Plachý z Fio banky upozornil, že BNP Paribas zvýšila cílovou cenu společnosti ČEZ na 1040 Kč z předchozích 840 Kč.   V červených číslech se dopoledne obchodovalo pět titulů. Nejvíce, o 1,17 procenta, klesaly akcie mediální CME, která v Česku vlastní TV Nova. Podle serveru Týden.cz šéf skupiny Adrian Sarbu pokračuje v prodejích akcií společnosti. V prvních dnech letošního roku prodal 100.000 akcií CME, utržil za ně 2,11 milionu dolarů (asi 40 milionů Kč).   V systému SPAD pro nejvíce obchodované emise byly do 11:15 uzavřeny obchody za více než 570 milionů korun. Z toho s akciemi ČEZ za téměř 154 milionů korun a s akciemi Erste Bank za téměř 141 milionů korun.   Ráz odpolednímu vývoji na akciových trzích udá podle Dudka výsledek aukce portugalských státních dluhopisů.   fsl dvd  