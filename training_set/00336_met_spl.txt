 Déšť odradil od víkendového lyžování ve středních Čechách  Praha 9. ledna (ČTK) - Teploty kolem pěti stupňů Celsia a sobotní déšť odradily velké množství lyžařů od víkendového lyžování ve středních Čechách. V největším středočeském areálu Ski Relax Monínec se na sjezdovkách prohánělo v sobotu o polovinu méně lyžařů než uplynulý víkend. ČTK to dnes řekl provozovatel areálu Ski Relax Monínec Jaroslav Krejčí. Podmínky pro lyžování zůstaly i přes oblevu dobré na všech středočeských sjezdovkách s výjimkou příbramského Padáku, byl mimo provoz.   Na sjezdovkách na Šibeničním vrchu u Mnichovic, v Chotouni u Prahy i na Monínci zůstal dostatek sněhu. "V sobotu přijelo méně lyžařů, které odradil déšť. Tady ale pršelo jen chvíli," uvedl Krejčí. Dnes na svahu, kde leží až 110 centimetrů mokrého sněhu, jezdilo kolem tisícovky návštěvníků. V Chotouni mají na sjezdovce metr až 130 centimetrů sněhu, Šibeniční vrch hlásí asi půl metru. Podle provozovatele sjezdovky na Šibeničním vrchu Jana Zenkla by měl vydržet i do příštího víkendu. Stále tam zasněžují.   Deště se před víkendem obával Vladimír Kovalčík z provozovatelské společnosti Novadus, která se stará o příbramskou sjezdovku Padák. Na ní se přes víkend nakonec kvůli dešti nelyžovalo. Sjezdovka byla kvůli klimatickým podmínkám mimo provoz, vyplývá z webu společnosti.   zik snm  