 Macháček Rallye Dakar nedokončí, odstoupil z třetího místa  --------------------    Ke zpravodajství: FOTO/aktuality   Celkově jsme rozšířili.   --------------------    Buenos Aires 14. ledna (ČTK) - Josef Macháček kvůli technické závadě odstoupil z Rallye Dakar. Vítěz soutěže z roku 2009, který byl mezi čtyřkolkami nejrychlejší již pětkrát v kariéře, byl po deseti etapách ve své kategorii třetí.   Zhruba po sto kilometrech čtvrteční 11. etapy zlomil Macháček zadní nápravu své yamahy a v jihoamerické rallye skončil. Sám jezdec je podle svých oficiálních internetových stránek machacekjosef.com v pořádku.   "Stejně jako v mém případě je to jedna ze závad, která nelze opravit. Když praskne zadní osa, která drží zadní kolo, tak to upadne. Na třech kolech se dá s velkými obtížemi ujet třeba dvacet kilometrů," uvedl Macháčkův týmový kolega Martin Plechatý pro Radiožurnál.   "Pepa měl před sebou ještě spoustu kilometrů v náročném terénu, a to by byl holý nesmysl. Jediným řešením by byla pomoc asistence přímo na trati," doplnil Plechatý, který z rallye odstoupil v šesté etapě.   Macháčka mohla teoreticky zachránit lepší komunikace uvnitř týmu KM racing, neboť Plechatý pokračuje po trati rallye mimo závod a v době problémů svého kolegy byl nedaleko.   "Kdyby mi to někdo dal vědět, tak v tu chvíli jsem byl asi třicet kilometrů od místa, kde Pepa stál. Mohl jsem k němu dojet a půjčit mu osu z mé čtyřkolky, čímž by závadu dočasně opravil," litoval Plechatý.   Macháček nedokončil Rallye Dakar ani před rokem, tehdy odstoupil ve čtvrté etapě. Letos si připsal jedno etapové vítězství a další tři umístění mezi nejlepší trojicí.   V dakarské rallye tak pokračují už jen tři čeští závodníci nebo posádky. Vedle motocyklistů Davida Pabišky a Jana Veselého ještě závodí mezi kamiony posádka Vlastimila Vildmana s liazem.   rte pam nkr  