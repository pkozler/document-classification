 Celníci budou zřejmě moci snáze zadržovat padělané zboží  Praha 6. května (ČTK) - Sněmovna dnes schválila novelu, která má pro celníky zjednodušit proces zadržení padělaného zboží. Snadnější má být podle předlohy i postup pro zničení padělků. Cílem novely je podle vlády posílení právní ochrany duševního vlastnictví a jeho sjednocení s právem EU. Předloha míří do Senátu.   Celníci mají například získat právo odebrat prodejci či přepravci zboží, u něhož je podezření na porušení práv duševního vlastnictví, i když nebude dobrovolně vydáno. Protokol o vydání nebo odnětí zadrženého zboží, v němž se uvede jeho množství a popis, budou muset nově ze zákona podepsat "dva celníci a osoba, která zboží vydala, nebo jíž bylo odňato".   Celní úřady budou moci výslovně zabrat také padělky a napodobeniny značkového zboží v případech, že se jejich vlastníka nepodaří zjistit. V tomto případě se zničení takového zboží provede na náklady držitele práv duševního vlastnictví. Mezi duševní vlastnictví patří například patenty na vynálezy, průmyslové vzory nebo ochranné známky.   Předloha kromě zničení zachovává možnost přenechat zboží po odstranění ochranných známek k humanitárním účelům. Postižitelné má být také navržení padělků a nedovolených napodobenin do režimu s podmíněným osvobozením od cla, například do režimu tranzitu. Výši pokut novela nemění, sankce podle závažnosti přečinu mohou vystoupat až na 20 milionů korun.   Novela zákona o opatřeních týkajících se dovozu, vývozu a zpětného vývozu zboží porušujícího některá práva duševního vlastnictví má také sjednotit jeho terminologii s dalšími českými předpisy, zejména se zákonem o ochraně spotřebitele.   mbc dvd  