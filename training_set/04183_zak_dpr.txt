 Turecká policie zadržela muže, který se pokusil o únos letadla  Istanbul/Oslo 5. ledna (ČTK) - Turecká policie zadržela muže, který se dnes neúspěšně pokusil unést letadlo společnosti Turkish Airlines na cestě z Osla do Istanbulu. Oznámila to agentura Reuters s odvoláním na norskou televizi.   "Osoba v zadní části letadla si nasadila masku a hrozila, že vyhodí letadlo do vzduchu. Muž mluvil turecky a požadoval, aby se letadlo vrátilo do Osla," sdělil televizi TV2 svědek incidentu Salim Tahar.   Tahar také uvedl, že se zdálo, že muž něco drží, nebylo však zřejmé co. Posádka prý cestující přesunula do přední části letadla, zatímco muž zůstal vzadu. Pokus o únos televizi TV2 potvrdily také turecké aerolinie.   Po přistání v Istanbulu vstoupila do letadla turecká policie a muže zadržela. Podle všeho nebyl při incidentu nebo zásahu policie nikdo z 59 cestujících zraněn.   Agentura DPA s odvoláním na televizi CNN uvedla, že se muž hrozící bombou pokusil proniknout do kabiny pilotů až po přistání v Istanbulu.   mtw pz  