 AWT rozšířila služby terminálu v Paskově pro silniční dopravce  Paskov (Frýdecko-Místecko) 7. ledna (ČTK) - Mezinárodní dopravní terminál v Paskově na Frýdecko-Místecku, který je napojený na významné evropské přístavy, mohou ve větší míře využívat silniční dopravci. Společnost AWT (dříve OKD, Doprava), která terminál provozuje, jej vybavila novým překladačem pro silniční návěsy. Využití terminálu v železniční a silniční dopravě se tím rozšířilo. ČTK to řekl mluvčí společnosti Petr Jonák.   Terminál Ostrava-Paskov je od roku 2007 napojen na klíčové dopravní trasy, které směřují do evropských přístavů - polského Gdaňsku, německého Bremerhavenu či slovinského Koperu. Díky novému překladači začala terminál od počátku roku využívat společnost Ewals Cargo Care, která patří mezi největší silniční a intermodální dopravce v Evropě, dodal Martin Cetl ze skupiny AWT.   Moderní překladač Hyster 45-24 IH manipuluje nejen s běžnými ISO kontejnery, ale pomocí kleštin také se silničními návěsy a výměnnými nástavbami. Překladač uzvedne až 45 tun. AWT si stroj, jehož cena se pohybuje kolem 12 milionů korun, pronajala na pět let; měsíčně za statisíce korun.   Loni se v Paskově přeložilo přes 20.000 kontejnerů, pětinásobek oproti roku 2007. Kromě Ewals Cargo Care využívá jeho služeb například největší světový rejdař Maersk, který zajišťuje přepravu zboží převážně pro firmy v průmyslových zónách v Ostravě, Karviné a Mošnově na Novojičínsku.     Ostravská AWT patří mezi klíčové dceřiné firmy stejnojmenné skupiny, která vznikla spojením firem z oblasti nákladní dopravy - například Čechofracht či Viamont Cargo. Skupina se chce zaměřit hlavně na železniční dopravu, proto v ostravské AWT ukončí provoz kamionů. Podle informací ČTK by mohla hromadně propustit zhruba 200 lidí, většinou řidiče kamionů a související administrativní pracovníky.     Stoprocentním vlastníkem ostravské AWT je stejnojmenná nizozemská společnost (původně NWRT), která patří evropské společnosti RPG Industries spoluvlastněné Zdeňkem Bakalou.   hnz sap  