 Počet návštěvníků památek se vloni meziročně snížil o 10 procent  Praha 1. května (ČTK) - Počet návštěvníků hradů a zámků v České republice se loni proti roku 2009 snížil zhruba o deset procent na 10,5 milionu. Za poklesem návštěvnosti byl především úbytek zahraničních turistů. Vyplývá to z šetření analytické společnosti Mag Consulting. Provozovatelé památek vloni celkově utržili přibližně 700 milionů korun.   "Značný dopad na návštěvnost tak měla odeznívající ekonomická krize, počasí, povodně, ale i výbuch islandské sopky, která tak pozdržela příjezdy zahraničních turistů," řekl Jaromír Beránek, ředitel společnosti Mag Consulting. Průměrná cena vstupenky se loni pohybovala kolem částky 65 korun, v letošním roce lze podle Beránka očekávat zdražení v průměru o deset korun.   Největší podíl na výběru vstupného má podle šetření Praha, v jejíchž památkách se vybralo 47 procent z celkové částky. V závěsu za Prahou, co se týče tržeb, jsou Středočeský a Jihočeský kraj.   Nejvíce turistů, 1,2 milionu návštěvníků, si zaplatilo prohlídku Pražského hradu. Druhou nejnavštěvovanější památkou byl zámek Lednice s 323.000 prodanými vstupenkami a zámek v Českém Krumlově, který navštívilo 261.500 lidí.   Přístupných v celé České republice bylo v loňském roce zhruba 300 hradů, zámků a jiných památkových objektů, ve kterých bylo vybíráno vstupné. Z toho ponejvíce jich bylo ve Středočeském, Jihočeském kraji a Praze. Naopak nejméně se jich nachází v Karlovarském a Moravskoslezském kraji.   O zhruba 100 památkových objektů většinou ve vlastnictví státu se stará Národního památkového ústavu (NPÚ). Tyto památky loni navštívilo 3,9 milionu lidí a NPÚ na vstupném utržil 341 milionů. Majitele soukromých historických objektů sdružuje Asociace majitelů hradů a zámků, která ale informace o návštěvnosti a tržbách z veřejně přístupných památek vlastněných jejími členy nezveřejňuje.   cfr vju    