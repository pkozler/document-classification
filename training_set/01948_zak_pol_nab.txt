 Kontroverzní vůdce Wilders "chce jenom diskusi"  --------------------    Ke zpravodajství: FOTO ve Fotobance   --------------------    Amsterodam/Praha 23. června (ČTK) - Základní údaje o šéfovi nizozemské krajní pravice Geertu Wildersovi, kterého dnes soud zprostil obvinění, že svými prohlášeními podněcoval nenávist k muslimům:   - Wilders, jehož Strana pro svobodu (PVV) je třetí největší politickou stranou v zemi, popsal islám jako "fašistický", a Korán přirovnal k Hitlerově knize Mein Kampf. Vždy trval na tom, že jeho poznámky byly vždy jen součástí legitimní politické debaty.   - Prohlášení Wilderse mířilo podle něj proti islámu jako takovému, nikoliv proti jeho stoupencům - což je v souladu s nizozemským právem. Podle členů menšin žijících v Nizozemsku, kteří soudní proces iniciovaly, ale jeho komentáře vedly ke zvýšení diskriminace a násilí proti muslimům.   - Wilders byl obžalován v lednu 2009 z podněcování nenávisti a diskriminace na základě početných protiislámských prohlášení v jeho kontroverzním filmu Fitna (Rozvrat) a též jeho komentářů v médiích. Odvolací soud tehdy zvrátil rozhodnutí prokuratury v Haagu z předchozího roku Wilderse nestíhat, protože jeho postoje spadají do rámce veřejné diskuse a jsou chráněny svobodou slova.   - Proces začal v lednu 2010 a jako první v Nizozemsku byl živě vysílán. Wilders byl obviněn z mezinárodního napadání muslimů, z podněcování nenávisti proti muslimům, z vyvolávání diskriminace proti muslimům a z podněcování nenávisti proti přistěhovalců z východu.   - Protiislámský snímek Fitna v roce 2008 umístil na internetové stránky své strany PVV. Patnáctiminutový snímek má údajně dokázat, že korán je "hrůzná a fašistická kniha", podněcující násilí a netoleranci vůči ženám a homosexuálům.   - Wilders je členem parlamentu od roku 1998. Žádá uzavřít hranice muslimským přistěhovalcům a přimět ty, kteří jsou již v zemi, aby podepsali dohodu o úplném přizpůsobení. Dánské karikatury proroka Mohameda, které dříve vyvolávaly protesty v islámském světě, umístil na své internetové stránce.   - Nizozemský tisk oceňuje Wildersovy schopnosti dominovat politickým debatám a získat pozornost pro své názory. V prosinci 2007 byl nizozemským populárním rádiem NOS-radio zvolen politikem roku. Je bezpochyby charismatickým vůdcem.   - Je též parlamentním vůdcem své strany v parlamentu. Vloni při vytváření nové vlády Marka Rutteho, která je menšinovou koalicí Lidové strany pro svobodu a demokracii (VVD) a Křesťanskodemokratické výzvy (CDA), se aktivně účastnil vyjednávání, které vyústilo v "toleranční dohodu" mezi PVV a těmito stranami.   - Jeho strana PVV získala po volbách v roce 2006 devět křesel v nizozemském parlamentu, a loni už 24, čímž předstihla i křesťanské demokraty - vedoucí stranu v odcházející koalici.   - Ve světě globální politiky se zviditelnil svým projevem 11. září 2010, kdy navštívil místo teroristických útoků v New Yorku. Ve své řeči protestoval proti stavbě islámského centra nedaleko tohoto místa, a "síly džihádu" stavěl do opozice s newyorskou tradicí tolerance, kterou přirovnal k situaci ve vlastní zemi.   - Narozen 6. září 1963 ve Venlo, byl vychováván v římskokatolické víře, v době dospívání víru opustil. Cesty do Izraele a arabských zemí pomohly formovat jeho politické názory.   - Syn ředitele tiskárny začal kariéru v sociálním a zdravotním pojišťovnictví a socioekonomická politika jej přivedla do politiky.   - V roce 1997 jej zvolili do rady města Utrecht a o rok později po parlamentu. Stranu VVD, pro kterou psal od roku 2002 politické projevy, opustil kvůli její podpoře vstupu Turecka do EU a v roce 2004 vytvořil stranu vlastní.   - Kromě kontroverzních názorů na islám jeho další politické názory odpovídají nizozemské liberální tradici a on tvrdí, že je pouze "netolerantní k netoleranci".   - Ihned rozpoznatelný pro svou kštici platinově blonďatých vlasů, vysloužil si přezdívku "Mozart".   - Wilders, jehož žena je Maďarka, neústupně trvá na tom, že není rasista. "Nesnáším násilí - chci jen diskusi," řekl internetovým stránkám BBC News.   Jitka Bojanovská rmi  