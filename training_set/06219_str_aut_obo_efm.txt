 Prodej vozů Lada ruské automobilky AvtoVAZ loni stoupl o 48 pct  Moskva 11. ledna (ČTK) - Největší ruské automobilce AvtoVAZ loni stoupl prodej jejích vozů Lada o 48 procent na 517.147 aut. K růstu přispěl hlavně vládní program šrotovného, který podpořil poptávku po prudkém propadu v roce 2009.   Prodej rostl díky šrotovnému hlavně v posledních devíti měsících roku. Od března bylo možné v Rusku při nákupu nového automobilu smontovaného v místních závodech získat prémii 50.000 rublů (zhruba 31.000 Kč) za odevzdání vozu staršího deseti let. AvtoVAZ uvedl, že díky šrotovnému prodal 221.584 vozů, což je téměř polovina celkové produkce.   AvtoVAZ se v roce 2009 kvůli prudkému poklesu domácí poptávky po automobilech v důsledku světové hospodářské a finanční krize dostal na pokraj bankrotu. Před krachem ho zachránila ruská vláda. Pomoc ve formě technologií přislíbila rovněž francouzská automobilka Renault, která v AvtoVAZu vlastní čtvrtinový podíl.   Podnikatelské sdružení AEB minulý měsíc uvedlo, že prodej automobilů v Rusku za leden až listopad stoupl meziročně o 28 procent na 1,7 milionu, z toho prodej vozů Lada se zvýšil o 45 procent. Údaje za loňský rok zveřejní sdružení 13. ledna, napsala agentura Reuters.   Rusko bylo ještě v roce 2008 na nejlepší cestě stát se co do počtu prodaných aut největším trhem v Evropě. Poté však zemi prudce zasáhla finanční a ekonomická krize, která způsobila recesi, tisíce lidí připravila o práci a zhoršila přístup k úvěrům. Prodej aut v zemi se tak předloni propadl o 49 procent.   irl dvd  