 Blanenská nemocnice otevřela nové oddělení jednodenní chirurgie  --------------------    Ke zpravodajství: FOTO/aktuality   --------------------    Blansko 20. ledna (ČTK) - Nemocnice v Blansku dnes otevřela nové oddělení jednodenní chirurgie, jehož výstavba přišla na asi 50 milionů korun. Pro obyvatele města a nejbližšího okolí, kteří toto zdravotnické zařízení využívají, to znamená, že již nebudou muset za drobnými chirurgickými výkony jezdit do Brna nebo do Boskovic. Podstatně se tím zkvalitní péče poskytovaná nemocnicí, řekla ČTK její ředitelka Vladimíra Danihelková.   Oddělení vzniklo v nástavbě nad jednou z nemocničních budov. Tvoří jej jeden chirurgický sál a část se šesti lůžky, na která budou umisťováni pacienti bezprostředně po operacích.   Časem bude vybaven i druhý chirurgický sál, jenž je již postavený. Nové oddělení nabídne výkony klasické chirurgie, dále z ortopedie, plastické chirurgie a také z oblasti gynekologie. Časem se plánují i urologické výkony. Oddělení zaměstná 20 lidí.     Mnohé ze zákroků spadajících pod takzvanou jednodenní péči se dělají pouze laparoskopicky. K drobným zákrokům patří například operace tříselných kýl, slepého střeva, přerušení těhotenství anebo artroskopické operace, vysvětlila ředitelka.   Nemocnici v Blansku provozuje tamní radnice. Poskytuje péči pro region s asi 100.000 obyvateli. V zařízení je 215 lůžek. Zaměstnává přibližně 400 lidí.   Vladimír Klepáč sap  