 V Česku je podezření na dvě onemocnění krvácivým průjmem  Praha 31. května (ČTK) - Odborníci v Česku prověřují dvě podezření na onemocnění krvácivým průjmem. Jedním z pacientů je americká turistka, která pobývala v Německu a nyní je v pražské nemocnici Na Bulovce. Druhým je Čech, který byl v Belgii a Německu a teď je už bez obtíží. ČTK to dnes sdělilo ministerstvo zdravotnictví. Podle něj by příslušná národní referenční laboratoř ve Státním zdravotním ústavu měla dnes testy dokončit. V Německu, kde se nákaza poprvé objevila, na ni dosud zemřelo 15 lidí. Jednu oběť hlásí Švédsko.   Americká turistka přijela do Česka 27. května. Předtím pobývala v severním Německu. Jedla tam prý i zeleninové saláty. Do ČR dorazila už s příznaky infekce. Trpěla průjmem s příměsí krve. "Pacientka je hospitalizována na standardním oddělení infekční kliniky Na Bulovce. Klinický stav pacientky je bez reálného selhávání a probíhá její rehydratace," uvedlo ministerstvo.   Laboratoř nyní dokončuje i zkoumání vzorků od Čecha, který pobýval v Belgii a Německu. Minulý týden měl také průjmové onemocnění. "Tento pacient je v současné době již bez jakýchkoliv klinických potíží," upřesnilo ministerstvo. O výsledku testů bude hned po jejich skončení informovat.   Nákaza bakterií E.coli se objevila před pár dny v Německu, kde připravila o život dosud 15 lidí a dalších víc než 1400 osob je v nemocnici. Jedna pacientka zemřela i ve Švédsku. První případy infekce hlásí také Španělsko. Podle dosavadních informací by mohla nákaza pocházet právě odtud, a to ze salátových okurek. Představitelé země se ale brání. Podle nich se do zeleniny mohla bakterie dostat ne na farmě, ale až při převozu.   ktk rot    