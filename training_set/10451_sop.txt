 Čechům jsou z ostatních nejsympatičtější Slováci, nejméně Iráčané  Praha 31. ledna (ČTK) - Čechům jsou z jiných národů nejsympatičtější Slováci, následují Francouzi. Na opačném konci žebříčku jsou Palestinci a Iráčané, uvedlo dnes Centrum pro výzkum veřejného mínění (CVVM) na základě prosincového průzkumu. Jeho výsledky má ČTK k dispozici. CVVM do seznamu 24 národů zařadilo i Čechy. Ti jsou Čechům vůbec nejsympatičtější. Tak tomu bylo i v minulých letech, kdy CVVM tento průzkum dělala.   Pokud jde o vztah k jiným národům, dlouhodobě nejsympatičtější jsou podle dotázaných Slováci. Účastníci výzkumu je na sedmibodové škále, kde jednička znamenala "velmi sympatičtí" a sedm "velmi nesympatičtí", Slováky odhodnotili číslem 2,09. "Z toho je zřejmé, že Slováci jsou zde i po osmnácti letech od rozdělení společné federace vnímáni jako nám jednoznačně nejbližší národ, který vlastně ani není příliš brán jako cizí," uvedli autoři výzkumu.   Francouzi, kteří v očích Čechů skončili hned za Slováky, za nimi mají odstup více než tří desetin, odstup dalších vybraných národů byl ještě větší. Převážně pozitivní vztah respondenti vyjadřovali také k Švédům, Angličanům, Rakušanům, Polákům, Řekům či Američanům, u kterých se průměry odpovědí pohybovaly v rozmezí od 2,55 do 3,36. Spíše pozitivní postoje s průměrem stále ještě zřetelně pod úrovní čísla čtyři zaznamenalo CVVM i ve vztahu k Japoncům, Němcům, Maďarům a mírně i k Indům.   Celkově neutrální postoj s průměrem okolo čtyř se objevil v případě Litevců. Mírně nad středem škály (v rozmezí 4,18 - 4,61) se čísla pohybovala u Rusů, Srbů, Ukrajinců a Číňanů, poněkud výše (4,8 - 5,05) pak u Izraelců, Turků a Kurdů. Nejméně sympatií respondenti vyjadřovali ve vztahu k Afgháncům, Palestincům a Iráčanům, u nichž se vážené průměry pohybovaly poměrně vysoko nad úrovní pět, a to v rozmezí od 5,39 do 5,50.   hj pba  