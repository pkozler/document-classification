 V klášterních zahradách v Chrudimi vznikl nový relaxační prostor  Chrudim 1. května (ČTK) - V centru Chrudimi od dneška slouží lidem nový relaxační prostor v bývalých klášterních zahradách. Radnice na rekonstrukci dosud nepřístupné zahrady a úpravu turistického okruhu získala z evropských dotací necelých 20 milionů korun. ČTK to dnes řekl ředitel Chrudimské besedy Jiří Kadeřávek.   Areál za kostelem svatého Josefa nabízí návštěvníkům například dětské hřiště, upravené květinové záhony včetně růžové zahrady. Součástí rekonstrukce byla také sanace obvodových zdí. Celý prostor bude využívaný pro koncerty či filmová představení. "Plánujeme zde například program k zahájení přehlídky Loutkářská Chrudim a několik dalších akcí," řekl Kadeřávek. První koncert se v areálu uskuteční již dnes večer, například na 28. srpna pořadatelé chystají koncert Richarda Müllera.   Chrudimská radnice také pokračuje v budování Muzea barokních soch, která má být otevřeno letos 10. září v kostele svatého Josefa, který je v majetku města. Celkové náklady by měly dosáhnout zhruba 100 milionů korun, v hlavní lodi odsvěceného kostela má stát asi 20 soch, dalších zhruba deset v postranních prostorách.   sja jpt  