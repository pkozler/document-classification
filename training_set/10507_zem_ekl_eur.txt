 MZe:ČR kvůli erozi zemědělské půdy hrozí od EU pokuta 180 mil. Kč  Praha 23. května (ČTK) - Evropská komise navrhla Česku kvůli erozi zemědělské půdy pokutu 180 milionů korun. Ministerstvo zemědělství nyní rozhodnutí EK studuje a nevyloučilo odvolání. ČTK to dnes sdělila mluvčí MZe Tereza Dvořáčková, podle které mohla být sankce mnohem vyšší, avšak díky aktivitě ministerstva je na spodní hranici možného rozpětí. Erozí je nyní v Česku ohrožena téměř polovina orné půdy.   "EK sankce navrhuje ještě za minulé období 2006 až 2008, kdy byla pravidla správné zemědělské praxe v ČR nastavena tak benevolentně, že v tomto okamžiku čelíme reálné hrozbě pokuty. Návrh EK nyní detailně vyhodnocujeme a následně zvážíme možnosti odvolání," uvedl ministr zemědělství Ivan Fuksa.   Fuksa zároveň upozornil, že po jeho nástupu do funkce byly podmínky hospodaření na zemědělské půdě výrazně zpřísněny, čímž MZe předešlo vyšší pokutě ze strany EU. "Sankce původně hrozila více než miliardová. Jen díky aktivitě a intenzivnímu vyjednávání ve spolupráci se stálým zastoupením se nám podařilo odvrátit nejhorší," podotkl Fuksa.   Smývání ornice a tím i zhoršování kvality půdního fondu a vod má zamezit Fuksou iniciované vládní nařízení, které od 1. července rozšíří platnost takzvaných standardů dobrého zemědělského a environmentálního stavu (známých pod názvem GAEC) i na mírně erozně ohrožené půdy.   Podle vládního nařízení je nyní v Česku ohroženo erozí 44,62 procenta z celkové rozlohy orné půdy. Poškození tedy hrozí na 1,136.548 hektarech. Podle dřívějších vyjádření Svazu vlastníků půdy přicházejí její majitelé v důsledku eroze o půdu v hodnotě až desítek miliard korun.   Povinnost plnit standardy GAEC platí pro zemědělce, kteří jsou příjemci přímých plateb od vstupu země do EU. Od roku 2009 je pak jejich plnění také součástí takzvaných kontrol podmíněnosti. V případě, že žadatel tyto standardy nesplňuje, mohou mu být sníženy, v krajním případě vůbec neposkytnuty dotace. Standardy jsou průběžně doplňovány a aktualizovány.   Podle podmínek GAEC musí například žadatelé o dotace hospodařící na svažitých pozemcích ponechávat strniště sklizené plodiny minimálně do 30. listopadu. To má vést k omezení smývání půdy, zpomalení povrchového odtoku vody a většímu zadržování vody v krajině. Na svažitém terénu by farmáři neměli pěstovat širokořádkové plodiny jako kukuřice, brambory nebo řepa, případně tyto plodiny pěstovat s využitím technologií šetrnějším k půdě.   beh mha  