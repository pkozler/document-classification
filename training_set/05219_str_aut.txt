 Souboj prémiových značek na českém trhu aut loni vyhrála Audi  Praha 7. ledna (ČTK) - Prodej většiny prémiových a luxusních značek v Česku loni vzrostl více, než byl růst celého trhu osobních automobilů. Prvenství v tomto segmentu po těsném souboji s BMW obhájila Audi, která zvýšila prodej o téměř 12 procent na 3234 osobních vozů. Vyplývá to ze statistiky Svazu dovozců automobilů.   Mnichovská značka BMW loni zejména v první polovině roku v prodejích vedla, Audi ji definitivně předstihla až závěru roku. Rozdíl v prodeji byl přitom 178 vozů. Značce se čtyřmi kruhy patří první místo v tuzemském prémiovém segmentu už od poloviny 90. let minulého století.   "Základem pro naše dlouhodobě úspěšné působení na českém trhu jsou nejen mimořádně kvalitní produkty, ale i vysoká úroveň zákaznických služeb. To vše má zásadní vliv na loajalitu a spokojenost našich zákazníků. Čerstvou novinkou je nabídka prodloužené záruky," uvedl ředitel divize Audi společnosti Import VW Group Petr Neústupný. Audi loni přišla s novými modely A1 a A7 nebo novou generací A8. BMW začala prodávat novou generaci pětkové řady a v závěru roku nasadila modernizovanou terénní X3.   Dařilo se i dalším luxusním značkám, například Rolls-Royce loni zvýšil prodej o polovinu, když v Česku prodal 12 nových aut. Nové Ferrari si loni koupilo 58 zákazníků, což představuje nárůst o 45 procent. O polovinu vzrostly i prodeje Porsche. Naopak méně vozů prodaly značky Lexus a Bentley.   Poptávku po dražších vozech táhnou především firmy a podnikatelé. Zatímco v roce 2009 tvořili firemní zákazníci 48 procent kupců nových osobních vozů, loni to bylo 56,5 procenta. Celkově loni prodej osobních aut stoupl o 4,7 procenta na 169.236 vozů.   jsa vju  