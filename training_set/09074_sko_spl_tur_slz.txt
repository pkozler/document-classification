 Řada škol ve Zlínském kraji pořádá méně nákladné výlety  Zlín 8. května (ČTK) - Řada škol ve Zlínském kraji už dávno upustila od organizování několikadenních a nákladných školních výletů. Nechtějí tak diskriminovat rodiny, které mají nedostatek peněz. Školy dávají přednost měně nákladným výletům, často pořádají pouze jednodenní exkurze, některé dokonce zřídily fond na pomoc rodinám s existenčními problémy. Vyplynulo to vyjádření zástupců škol.   "Jsou s tím stále problémy. Většina žáků nechce jezdit. Situace je velmi vážná," uvedla ředitelka Střední školy oděvní a služeb ve Vizovicích Eva Šťastná. Připomněla, že několikadenní školní výlety jsou velmi důležité pro zlepšení vztahů v třídních kolektivech. "Proto nemá cenu, aby jezdila polovina či dvě třetiny třídy," dodala. Škola tak už řadu let pořádá během roku několik jednodenních výletů, které rodinný rozpočet tolik nezatíží.   Základní škola Šafaříkova ve Valašském Meziříčí nejen pro tento účel založila občanské sdružení Klub přátel školy. Díky tomu může pomoci méně majetným rodinám. "Žákovi například hradíme dopravu. Zároveň ale apelujeme na učitele, aby školy v přírodě plánovali dlouho dopředu a od rodičů vybírali například měsíční zálohy tak, aby nemuseli poté naráz dávat velký finanční obnos," poznamenal zastupující ředitel školy Milan Hendrych.   Namísto výletů pouze odborné exkurze pořádá už několik let Střední odborné učiliště Uherský Brod. "Finance jsou stále velký problém. Ne každá rodina si může dovolit financovat své dítě bez omezení. Proto se na tyto aktivity snažíme shánět i sponzory, ne vždy se to ale daří. Samozřejmě i exkurze jsou dobrovolné. Pokud žák odmítne, má náhradní vyučování," sdělil ředitel školy Jiří Polanský.   Naopak nijak výrazné potíže se zajištěním školních výletů nemají v Základní škole U Pálenice v Kunovicích. Její ředitel Marek Tvrdoň to ovšem přisuzuje také tomu, že výlety škola vždy předem konzultuje s rodiči. Pedagogové pak s dětmi nejedou dál než do 100 kilometrů. "Určitě je to i tím, že například při lyžařských pobytech škola je schopná vybavení dětem půjčit," upozornil Tvrdoň. Zároveň ale dodal, že zatímco před lety škola pořádala několikadenní výlet do Tater, nyní by už do podobně vzdálených lokalit jet s dětmi nemohla.   Gabriela Sluštíková snm  