 Renault loni zvýšil tržby, překonal očekávání analytiků  Paříž 31. ledna (ČTK) - Francouzská automobilka Renault v loňském roce zvýšila tržby o 15,6 procenta na 39 miliard eur (943 miliard Kč). Oznámila to dnes firma. Překonala tak očekávání analytiků, kteří tržby odhadovali na 37,7 miliardy eur.   Automobilka již dříve uvedla, že její prodej loni stoupl o 14 procent na rekordních 2,63 milionu vozů. V letošním roce se hodlá zaměřit zejména na růst v zahraničí, napsala agentura Reuters.   Renault se podobně jako konkurenti snaží snížit svou závislost na vyspělých trzích a více se soustředit na rychle rostoucí trhy, jako jsou Rusko či Brazílie. Kompletní hospodářské výsledky za loňský rok zveřejní firma 10. února společně s dlouho očekávaným novým strategickým plánem.   Automobilka upozornila, že její loňský zisk bude podpořen kapitálovým příjmem v hodnotě dvou miliard eur z prodeje akcií ve švédském výrobci nákladních vozů Volvo.   Firmou Renault tento měsíc otřásl špionážní skandál, kvůli kterému zbavila funkce tři vedoucí pracovníky. Špionáž se údajně zaměřovala na získání investičních plánů Renaultu v oblasti elektromobilů.   pmh mha  