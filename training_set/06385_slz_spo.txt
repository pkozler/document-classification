 Sázkové firmy tvrdí, že na šampionátu profitují nelegální podniky  Bratislava 3. května (ČTK) - Slovenské sázkové společnosti kritizovaly média a další firmy, že během nynějšího mistrovství světa v ledním hokeji propagují nelegální provozovatele hazardních her. Legislativa totiž zveřejňování reklamy na sázkové kanceláře, které nemají od úřadů platné povolení, neumožňuje. Slovenská asociace společností provozujících kurzové sázky upozornila, že se bude proti inzerátům, které jejím členům snižují příjem, bránit soudně a bude požadovat náhradu škody.   Reklama na zahraniční firmy, které bez povolení nabízí podávání sázek prostřednictvím internetu, se objevila nejen v tisku, na webových portálech, ale také v ulicích Bratislavy. Ve slovenské metropoli jezdí podle zástupců asociace například tramvaj pomalovaná logem údajně nelegálně působící společnosti Bet at home, která si otevřela také vlastní stánek v zóně pro hokejové fanoušky. Firma podle stránek šampionátu patří k oficiálním sponzorům mistrovství a reklamu má také na stadionu.   "I dnešní zákon je jasný, jasně říká, že tento byznys bez licence není povolený, že není možné propagovat tyto společnosti, které nemají licenci," řekl Jiří Bunda, generální ředitel společnosti Fortuna Entertainment Group, která je největším poskytovatelem kurzových sázek ve střední Evropě.   Ministerstvo financí přitom ještě začátkem dubna upozornilo organizátory šampionátu, aby umožnilo pouze propagaci těch hazardních her, které mají na Slovensku vydanou licenci. Zástupci organizátorů se však údajně odvolaly na dohodu Mezinárodní federace ledního hokeje se společností Bet at home. "Slovenský zákon je nadřazen jakýmkoliv smlouvám, které mají zahraniční společnosti, které přijdou na Slovensko," připomenul šéf slovenské sázkové společnosti Niké Otto Berger.   Sázkové firmy, které na Slovensku podnikají s licencí, odvádí státu pět procent z objemu tržeb ročně. Loni tak do rozpočtu poslaly přes 15 milionů eur (362 milionů Kč), další peníze platí obcím. Nelegálně působící firmy podle odhadů připraví stát údajně o 2,5 až pět milionů eur ročně (60 až 120 milionů korun).   Slovenská vláda koncem dubna schválila návrh novely zákona o hazardních hrách, která by kromě jiného měla přísněji postihovat reklamní aktivity nelegálních provozovatelů hazardu. Materiál ještě posoudí poslanci parlamentu, většina jeho ustanovení má platit od podzimu.   prl vju  