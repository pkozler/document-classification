 Do nemocnic Karlovarského kraje přijde vybavení za 200 milionů Kč  Karlovy Vary 6. ledna (ČTK) - Do nemocnic Karlovarského kraje přijde letos přístrojové vybavení a lůžka za více než 200 milionů korun. Umožní to dvě dotace z programů Evropské unie, jedna z Integrované operačního programu na vybavení kardiocentra karlovarské nemocnice, druhá z Regionálního operačního programu na vybavení oddělení všech tří krajských nemocnic, zjistila ČTK.   Na vybavení kardiocentra už kraj vybral dodavatele. Podle náměstka hejtmana Karlovarského kraje Petra Navrátila přístrojové vybavení kardiocentra dodá společnost Hospimed za 58,3 milionu korun. "Původně jsme očekávali cenu přes 60 milionů korun, ale výsledná cena je nakonec nižší," doplnil Navrátil. Obnovu přístrojového vybavení umožnila dotace z programu ministerstva zdravotnictví, který mezi kardiocentra po celé republice rozdělil z evropských peněz 1,4 miliardy korun.   Nové vybavení dostanou i další oddělení krajských nemocnic. Z unijního Regionálního operačního programu Severozápad kraj zakoupí vybavení za 150 milionů korun, z nichž 138,7 milionu činí dotace. "Prostředky na vybavení budou rozděleny mezi nemocnice v Karlových Varech, Chebu i Sokolově v poměru 40 procent pro karlovarskou a po 30 procentech pro Cheb a Sokolov," řekla ČTK mluvčí krajského úřadu Jana Pavlíková.   Vybavení dostane i sokolovská nemocnice, přestože od Nového roku ji už v pronájmu provozuje soukromá společnost Nemos. "Dotace se vyjednávala ještě před rozhodnutím o pronájmu a parametry dotace se už po schválení nemohou měnit," vysvětlila Pavlíková.   V současné době je už ukončeno výběrové řízení na přístrojové vybavení, výběr dodavatele lůžek ještě probíhá a soutěž na dodavatele magnetické rezonance zatím leží u Úřadu pro ochranu hospodářské soutěže, doplnila mluvčí krajského úřadu.   Podle mluvčí Karlovarské krajské nemocnice a.s. Zdeňky Markové bude za peníze z dotace nakoupeno 684 kusů lůžkových kompletů v devíti různých typech, od porodního až po specializovaný komplet určený pro ARO. "Dále bude zakoupena magnetická rezonance a 89 zdravotnických přístrojů, například anesteziologický přístroj, infuzní systémy, monitory, operační stoly, systémy PACS, EKG, endoskopická sestava a další," uvedla Marková.   Pavel Peňás sap  