 Zemřel nejstarší český otužilec Ladislav Nicek  --------------------    Ke zpravodajství: FOTO/aktuality   Zprávu jsme ve 4. a 5. odstavci rozšířili o vyjádření zástupců otužileckých organizací.   --------------------    Praha/Olomouc 13. května (ČTK) - Ve čtvrtek zemřel ve věku 97 let nestor otužileckého plavání Ladislav Nicek. ČTK dnes obdržela parte a informaci potvrdil i předseda I. plaveckého klubu otužilců Praha Tomáš Prokop.   Nicek zemřel po delší nemoci. Poslední rozloučení se koná ve čtvrtek 19. května ve 13:20 v obřadní síni olomouckého krematoria.   Se zimním plaváním Nicek začínal v šedesátých letech. Ještě letos v únoru se spolu se 140 otužilci ponořil do studené Vltavy v pražském Braníku. "Pana Nicka charakterizovala velká houževnatost. V únoru s námi plaval v Braníku a od nikoho nechtěl pomoc ani při vylézání na břeh," uvedl Prokop. Jak tehdy Nicek řekl ČTK, plavání ve studené vodě mu prý pomohlo i překonat zákeřnou rakovinu tlustého střeva.   "Ještě v roce 2009 pořádal závody v zimním plavání v Olomouci a kdyby nezamrzla řeka Morava, uspořádal by je i loni. Byl to velmi vitální člověk. I když už měl zdravotní potíže, sedl na vlak a přijel si zaplavat. Se zimním plaváním byl pevně spjatý, jeho smrt je pro nás velká ztráta, jako odchod velkého kamaráda," řekla ČTK Kamila Svobodová, místopředsedkyně sekce dálkového a zimního plavání Českého svazu plaveckých sportů.   Za citelnou ztrátu pro otužilecký sport označil úmrtí Nicka také předseda České otužilecké unie Vladimír Komárek. "Byl to vzor pro všechny a je ho velká škoda," sdělil ČTK. Nicek nebyl podle něj jen nejstarším českým otužilcem, ale zřejmě i nejstarším otužilcem na světě. Jeho mimořádně vysoký věk také dokázal zajistit otužilcům a jejich akcím pozornost médií, dodal.   phg srd  