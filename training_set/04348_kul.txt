 Na 3000 lidí vyjadřovalo v Tokiu kaligraficky svá novoroční přání  --------------------    Ke zpravodajství: ilustrační FOTO ve Fotobance  ID foto: F200907290064701, F200907290065101   --------------------    Tokio 5. ledna (ČTK) - Téměř 3000 lidí všech věkových skupin, z nichž někteří přijeli až z Brazílie, se dnes v japonském Tokiu zúčastnilo tradičního kaligrafického rituálu, který se konal při příležitosti začátku roku 2011. Při něm během čtyřiadvacetiminutového limitu měli na papír kaligraficky vyjádřit svá přání či předsevzetí pro nadcházející rok. Jejich výtvory podle agentury Reuters vyhodnotí porota, která 23. ledna vyhlásí vítěze.   Mezi účastníky byli ti, kdo sotva dokážou psát, i ti, kterým už je přes 80 let. "Doufám, že, tak jak jsem napsala, prožiju letošní rok bez nastydnutí a bez nemocí," řekla dvanáctiletá Juki Oganeová, která nakreslila čínské znaky s významem "zdravé dítě".   Systém japonského písma patří k nejsložitějším na světě - pro zápis japonštiny se používají čínské znaky (kandži) a dvě fonetické slabičné abecedy (hiragana a katakana), v některých případech i latinka (rómadži).   Letos se rituálu zúčastnila i skupina studentů japonštiny z brazilského Sao Paula. "Je to pro nás zvláštní zážitek, protože nic takového v Brazílii nemáme. Je to jiné a nové," řekl šestnáctiletý Kevin Kenji Ishii.   Kaligrafie je v mnoha částech Asie uznávaným uměleckým odvětvím. O zdobném psaní čínských znaků se předpokládá, že bystří mysl a zlepšuje koncentraci.   dk mik    