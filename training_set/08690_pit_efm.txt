 Zisk výrobce fotoaparátů Canon klesl o 12 procent  Tokio 27. ledna (ČTK) - Japonské společnosti Canon klesl ve čtvrtém čtvrtletí zisk o 12 procent na 54 miliard jenů (asi 11,5 miliardy Kč). Důvodem byly vyšší výdaje na výzkum a vývoj a pokles cen digitálních fotoaparátů a kancelářského vybavení. Společnost, která je největším světovým výrobcem digitálních fotoaparátů, to uvedla v dnešním prohlášení.   Tržby se však zvýšily o 11,9 procenta na 1,07 bilionu jenů. Důvodem byla stabilní poptávka po laserových tiskárnách a vyspělých fotoaparátech. Tržby v zahraničí se zvýšily o 15 procent, na domácím trhu však stagnovaly. Zhruba 80 procent tržeb firmy pochází ze zahraničí.   Za celý kalendářní rok čistý zisk společnosti stoupl o 87,3 procenta na 246,6 miliardy jenů. Tržby stouply o 15,5 procenta na 3,7 bilionu jenů a provozní zisk o 79 procent na 387,6 miliardy JPY.   V letošním roce Canon očekává zvýšení čistého zisku o 25,7 procenta na 310 miliard jenů a tržeb o 10,6 procenta na 4,1 bilionu JPY. Provozní zisk má stoupnout o 21 procent na 470 miliard jenů. Růst má podpořit vyšší prodej fotoaparátů a nižší náklady, ale také pokračující zájem o kancelářské kopírky a tiskárny a expanze na rozvíjející se trhy.   Canon chce letos prodat 30 milionů digitálních fotoaparátů, o 11,5 procenta více než loni. Provozní zisk divize spotřebitelských produktů má díky tomu stoupnout o 11,3 procenta, zisk divize kancelářského zařízení o 9,8 procenta. Canonu konkurují na trhu fotoaparátů firmy Sony a Nikon a na trhu s kancelářským vybavením Xerox a Ricoh, napsaly agentury AP a Reuters.   irl dvd  