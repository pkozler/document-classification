 Automobilka PSA Peugeot Citroën zvýšila prodej aut o 13 pct  Paříž 13. ledna (ČTK) - Francouzská automobilka PSA Peugeot Citroën prodala loni 3,6 milionu vozů, o 13 procent více než v roce 2009. Růst podpořila poptávka na rozvíjejících se trzích, která vyrovnala pokles prodeje v Evropě.   Prodej v Evropě se snížil o 0,9 procenta na 2,2 milionu vozů, hlavně kvůli ukončení programu šrotovného ve Francii, Německu a dalších zemích. V letošním roce automobilka očekává v Evropě stabilizaci prodeje aut. V Latinské Americe, Číně a Rusku by měl prodej dále růst.   Automobilka je stále více závislá na zemích mimo Evropu, zvláště na rychle rostoucích trzích Brazílie, Číny a Ruska. Prodej vozů mimo Evropu se na celkovém prodeji loni podílel 39 procenty, v roce 2009 tento podíl činil 34 procent. Do roku 2015 plánuje společnost zvýšit podíl prodeje ze zemí mimo Evropu na celkovém prodeji na 50 procent.   V roce 2009 naopak prodej automobilky kvůli ekonomické recesi klesl o 2,2 procenta, napsaly agentury AP a Reuters.   irl vju  