 Policie po pěti letech objasnila přepadení benzinky v Hluku  Zprávu jsme doplnili v celém textu o informace uherskohradišťské policie.   --------------------    Dubňany (Hodonínsko) 12. ledna (ČTK) - Policisté z Hodonínska po pěti letech objasnili loupežné přepadení čerpací stanice v Hluku na Uherskohradišťsku. Při prověřování informací o jiné trestné činnosti se dostali na stopu pětatřicetiletého muže ze Znojma. Při výslechu se k loupeži přiznal, řekl dnes ČTK mluvčí policie Petr Zámečník.   Při přepadení v červnu 2005 byl pachatel maskován, což kriminalistům ztěžovalo následné pátrání po něm. Obsluhu čerpací stanice ohrožoval pistolí a nakonec si z ní odnesl tržbu 21.000 korun a mobilní telefon pokladní. Po loupeži z místa odjel osobním vozem Škoda Favorit.   "Podezřelého vyslechli hradišťští kriminalisté, kteří jej následně obvinili ze spáchání trestného činu loupeže," uvedl mluvčí uherskohradišťské policie Aleš Mergental. V případě uznání viny muži hrozí až deset let vězení.   Policisté pátrali po lupiči několik měsíců. Jejich snaha však nevedla ke konkrétnímu pachateli. Po vyčerpání všech poznatků a pátracích možností musel být případ odložen. Kauzu se tak až nyní podařilo objasnit pracovníkům policejního oddělení v Dubňanech na Hodonínsku.   Vladimír Klepáč jav snm  