 V dubnu klesla nezaměstnanost až na 8,7 procenta, míní analytici  Praha 6. května (ČTK) - Situace na trhu práce se v dubnu zlepšila, odhadli analytici oslovení ČTK. Lidí bez práce podle nich ubylo o desítky tisíc a míra nezaměstnanost klesla z březnových 9,2 procenta až na 8,7 procenta. Důvodem jsou sezonní práce a nabírání pracovníků v některých průmyslových odvětvích. Údaje o dubnové nezaměstnanosti zveřejní ministerstvo práce a sociálních věcí v pondělí 9. května.   "Počet lidí bez práce klesl během dubna o 27.000," řekl ČTK hlavní ekonom UniCredit Bank Pavel Sobíšek. V březnu přitom bylo na úřadech práce registrovaných téměř 548.000 lidí, jejich počet se tak podle Sobíškova odhadu snížil těsně nad 520.000. Míra nezaměstnanosti poprvé od listopadu klesla pod devět procent a ocitla se na 8,7 procenta, dodal.   O něco opatrnější je v odhadu Libor Stodola ze společnosti PwC ČR. Podniky podle něj i přes ekonomické oživení reagují velmi opatrně a nechtějí výrazně zvyšovat své náklady. "Proto očekáváme mírný pokles nezaměstnanosti v řádu desetin procentního bodu na hodnotu těsně okolo devíti procent," uvedl Stodola.   Příčin úbytku lidí bez práce bylo podle analytiků několik, jedním z nich jsou sezonní práce. Dalším důvodem je pokračující oživení v proexportním průmyslu, který nabírá nové pracovní síly, uvedl Petr Sklenář z J&amp;T Banky.   Pokles nezaměstnanosti lze podle analytiků očekávat i v dalších měsících. Neměl by ovšem být příliš výrazný. "Pozitivní efekt expanze v průmyslu je tlumen šetřením ve veřejné sféře," uvedl Michal Brožka z Raiffeisenbank. Počet volných pracovních míst je podle něj navíc nízký a zvyšuje se velmi pomalu.   "Letošní menší snížení očekáváme proto, že už v prvním čtvrtletí počet lidí bez práce šel výrazně dolů, a tím se další pokles nezaměstnanosti rozložil do více měsíců," uvedl k výhledu na následující období Tomáš Volf ze společnosti Citfin. Zaměstnavatelé se podle něj stále ještě obávají masivnějšího nabírání nových zaměstnanců. "Obava z budoucnosti tlačí firmy k větším úsporám i vyšší efektivitě, což může znamenat v lepším případě nenabírání nových lidí, v tom horším jejich propouštění," dodal Volf.   pcl dvd  