 Na letní dovolenou se podle průzkumu chystá zhruba polovina Čechů  Praha 22. června (ČTK) - Zhruba polovina Čechů (49 procent) se během letošního léta chystá vyrazit na dovolenou. Z nich 53 procent dovolenou stráví v cizině, zbytek je rozhodnutý pro pobyt v tuzemsku, nebo zatím neví. Vyplývá to z průzkumu společnosti Médea Research. Nejčastěji za dovolenou hodlají čeští turisté utratit částku 5000 až 10.000 korun.   Z lidí plánujících letní dovolenou se ji největší skupina podle průzkumu chystá strávit v některé evropské zemi mimo Českou republiku. K této variantě se přiklonilo 46 procent. O něco menší skupina, 44 procent, plánuje dovolenou v tuzemsku, mimoevropské zahraniční destinace chce navštívit zhruba sedm procent lidí. Ostatní se podle výsledků průzkumu zatím nerozhodli.   Lidé se nejčastěji rozhodují pro dovolené trvající jeden nebo dva týdny. Na týden chce z lidí plánujících dovolenou vyjet přibližně 44 procent, dvoutýdenní dovolenou preferuje 46 procent. Tři týdny dovolené si vybere necelých pět procent a zbytek připadá na delší pobyty.   S délkou dovolených souvisí i částka, kterou jsou lidé ochotni utratit. Vydat 5000 až 10.000 korun je ochotno 35 procent lidí, necelých 27 procent počítá s částkou do 20.000 korun na osobu a přes 20 procent chce udržet výdaje za dovolenou do 5000 korun. Služeb cestovní kanceláře při nákupu zájezdu využije třetina dovolenkářů, 61 procent si zájezdy vybírá dopředu a nespoléhá na nabídku na poslední chvíli.   Průzkum Médea Research uskutečnila telefonickým dotazováním od 7. do 10. června u 505 respondentů starších 18 let vybraných na základě kombinace náhodného a kvótního výběru.   Podle dříve zveřejněného květnového průzkumu agentury Ipsos Tambor pro Citibank Europe se letos v létě chystá na dovolenou stejně jako loni 65 procent Čechů. Polovina z nich pojede do zahraničí, zatímco v roce 2010 jich trávilo dovolenou v cizině 46 procent. I podle tohoto průzkumu největší podíl dovolenkářů, 35 procent, plánuje letos za letní dovolenou utratit 5000 až 10.000 Kč.   cfr dvd  