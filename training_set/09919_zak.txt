 Při požárech zemřelo loni 131 lidí, o 14 více než v roce 2009  --------------------    Ke zpravodajství: GRAFIKA   --------------------    Praha 31. ledna (ČTK) - V loňském roce zemřelo při požárech 131 lidí, což je o 14 více než v roce předchozím. Stoupl také počet zraněných, z 980 v roce 2009 na 1061 vloni. Naopak ohňů v České republice ubylo, hasiči jich zaznamenali 17.937. Jde o dvanáctiprocentní pokles, řekli dnes novinářům zástupci generálního ředitelství hasičů.   Celkově zasahovaly hasičské jednotky u 135.563 událostí, což je nejvyšší počet za posledních deset let. Oproti roku předchozímu se zvýšil počet případů, ke kterým vyjížděly, o 28 procent. Velký nárůst zaznamenali hasiči zejména u živelných pohrom, bylo jich 23.911.   Hasiči loni zachránili nebo evakuovali celkem 37.895 lidí. Při tom se zranilo 458 požárníků, 287 z nich byli profesionálové. Nejvíce požárů, 2507, vzniklo v domácnostech, následovaly ohně v dopravě.    har rjm ado rot  