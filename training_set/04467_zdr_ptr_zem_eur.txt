 Střevní infekce v Německu poškodila zemědělce v jižním Španělsku  Madrid 29. května (ČTK) - Rozšíření nebezpečné střevní infekce v Německu, které podlehlo už deset lidí, vážně zasáhlo zemědělství v jižním Španělsku. Z tohoto regionu pocházely okurky, které jsou zřejmě zdrojem nákazy. Španělští zemědělci si nyní stěžují na prudký propad tržeb a podle agentury DPA zvažují, že zažalují Německo kvůli hospodářským ztrátám, které je postihly.   "Objednávky z Německa byly prakticky ze 100 procent stornovány," uvedl šéf zelinářského svazu ve španělské autonomní oblasti Andalusie Fulgencio Torres. Rušeny podle něj nejsou jen objednávky okurek, ale také rajčat, cuket a melounů. Německo je přitom pro španělské producenty zeleniny nejdůležitějším exportním trhem. Odborné kruhy tak odhadují hospodářské ztráty na osm až deset milionů eur (195 až 245 milionů korun) denně.   "Pro naše výrobky se prakticky uzavřely hranice," prohlásil pěstitel Antonio García ze španělské provincie Málaga. Podle DPA zemědělci přestávají okurky sklízet, už sklizené často končí po celých bednách na skládkách.   Někteří zemědělci si přitom stěžují na přístup německých úřadů. "Obvinění, s nimiž německé úřady přišly, byla nezodpovědná, předčasná a vědecky nepodložená," tvrdil Andrés Góngora ze zelinářského svazu COAG. Jeho kolegové také upozorňují, že podle lékařských záznamů se nikde ve Španělsku stejné průjmové onemocnění jako v Německu neobjevilo, přitom španělské okurky míří i na domácí trh.   Někteří zemědělci už uvažují o možné žalobě na Německo za způsobené hospodářské škody. Rozhodli by se pro ni v případě, že by testy na dvou farmách, odkud údajně kontaminované okurky pocházely, neprokázaly přítomnost bakterie enterohemoragická Escherichia coli (EHEC). Ta způsobuje infekci, která se nyní v Německu rozšířila.   Podle DPA potrvá dlouho, než se obnoví důvěra spotřebitelů v bezpečnost zeleniny z jižního Španělska. Madrid přitom investoval značné prostředky do rozvoje ekologického zemědělství v Andalusii. To mělo vylepšit pověst španělského ovoce a zeleniny, u kterých se v minulosti v některých případech objevily vysoké hodnoty pesticidů.   str šeb  