 Fuksa: Dosavadní kontroly nezjistily v ČR výskyt dioxinů  --------------------    Ke zpravodajství: FOTO/aktuality; AUDIO   Doplnili jsme o  další informace a vyjádření ÚKZÚZ v 6. odstavci a o další informace v 7. a 8. odstavci   --------------------    Praha 10. ledna (ČTK) - České dozorové orgány dosud nezjistily žádný výskyt dioxinu v dovezeném mase a vejcích, řekl dnes ministr zemědělství Ivan Fuksa a vedoucí představitelé dozorových organizací. Podle Fuksy není proto zatím důvod uzavírat hranice s Německem, ke kterému minulý týden vyzvala Agrární komora. Dozorové orgány budou dovážené potraviny i krmiva kontrolovat dál.   Fuksa dodal, že pokud by výsledky některé z pokračujících kontrol byly pozitivní, mohl by stát přistoupit k "razantnějším krokům". Zopakoval zároveň, že případné uzavření hranic by bylo možné jedině na základě konkrétního vzorku a po následném souhlasu Evropské komise.   Rakovinotvorné dioxiny byly zjištěny v mase a vejcích v Německu v minulém týdnu. Prodej vajec a drůbežího masa německého původu pozastavilo v pátek slovenské ministerstvo zemědělství. Fuksa v minulém týdnu vyzval Státní veterinární správu (SVS), Státní zemědělskou a potravinářskou inspekci (SZPI) a Ústřední kontrolní a zkušební ústav zemědělský (ÚKZÚZ) aby zesílily běžné kontroly. České dozorové orgány zintenzivnily kontroly nejen potravin dovážených z Německa, ale i výrobců krmiv.   SZPI podle svého ústředního ředitele Jakuba Šebesty začala s kontrolami hned poté, co se minulý týden objevily první zprávy o výskytu závadných potravin v Německu. Kromě vepřového a drůbežího masa a vajec odebrali inspektoři dva vzorky hovězího masa. "V současné době máme odebráno 14 vzorků, které jsou dány na analýzu do Veterinárního ústavu Praha," uvedl. Známý je dosud výsledek analýzy vzorku vajec, který byl negativní. "Výsledky dalších analýz očekáváme v průběhu týdne," dodal. Inspekce podle něj nemá žádné informace, že by se infikované potraviny dostaly do země.   SVS kontrolovala především vzorky vepřového masa v Olomouckém a Středočeském kraji. "Všech šest vzorků je pod limitem," uvedl šéf SVS Milan Malena s tím, že také veterináři budou v kontrolách pokračovat.   Kontroly se nezaměřují pouze na potraviny, ale také na krmiva. S ohledem na události v Německu kontroluje ÚKZÚZ výrobny olejů, které jsou v ČR registrovány jako krmivářské provozy. Kontroly jsou zaměřeny i na správné postupy skladování s nakládání s krmnými oleji. Jak řekl ředitel ústavu Jaroslav Staňa kontroloři se v příštích dnech zaměří především na oblast podél německých hranic, kde budou zjišťovat, zda se na české území nedostalo závadné krmivo ze sousedního státu.   Například britské řetězce supermarketů Tesco, Morrison's a Sainsbury's v minulých dnech stáhly z prodeje koláče, sušenky a další zboží obsahující suroviny z vajec. Rozbory potvrdily, že k jejich výrobě byla použita vejce kontaminovaná rakovinotvornými dioxiny.   Mluvčí společnosti Tesco Stores ČR Eva Karasová dnes ČTK řekla, že z tuzemských prodejen Tesco žádné potraviny zatím stahovány nebyly. "Kontaktovali jsme všechny naše dodavatele vajec a potravin vyrobených z vajec, kteří nám potvrdili, že se nejedná o suroviny dovezené z Německa. Zároveň monitorujeme situaci a doporučení Státní veterinární správy. Z Německa neodebíráme ani kuřecí maso," uvedla.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu minulý týden zablokovaly prodej drůbežího, vepřového a vajec ze 4700 farem a několik zemí zakázalo dovoz německých zemědělských produktů.   Ministerstvo zemědělství Šlesvicka-Holštýnska v pátek oznámilo, že firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince.   Podle dnešního oznámení Evropské komise se závadné krmivo dostalo také do Dánska, kde jím byly živeny nosnice. Podle EK ale nehrozí, že by jejich vejce skončila na prodejních pultech, protože byla určena čistě pro chov. Už dříve Brusel potvrdil vývoz potenciálně škodlivých vajec do Nizozemska a Velké Británie.   mjr beh jw  