 Brusel zablokoval fúzi řeckých Aegean Airlines a Olympic Air  Rozšířili jsme ve 3. a v posledních třech odstavcích o nová vyjádření a podrobnosti o případu.   --------------------    Brusel 26. ledna (zpravodaj ČTK) - Evropská komise dnes zablokovala fúzi řeckých leteckých společností Aegean Airlines a Olympic Air. Důvodem je podle dnešního prohlášení Bruselu to, že by sloučení podniků v podstatě vedlo k monopolu na řeckém dopravním trhu.   Podobný zákaz Evropská komise, která v EU dohlíží na dodržování antimonopolních pravidel, vydala naposledy v červnu 2007. Tehdy zamezila pokusu irské nízkonákladové společnosti Ryanair o převzetí jiného irského dopravce Aer Lingus.   "Toto by vedlo k vyšším cenám pro čtyři ze šesti milionů řeckých a evropských spotřebitelů, kteří na trasách do a z Atén každoročně cestují," vysvětlila komise své rozhodnutí. Obě letecké společnosti, které jsou dvěma největšími dopravci v Řecku, dohromady kontrolují více než 90 procent řecké domácí letecké dopravy.   Komise uvedla, že po prošetření plánované fúze nevidí žádnou realistickou možnost, že by nějaké nové aerolinky mohly v případě sloučení Aegean Airlines a Olympic Air odolávat cenám nového subjektu.   Podle eurokomisaře pro hospodářskou soutěž Joaquína Almunii je dnes oznámené zamítnutí fúze teprve třetím takovým rozhodnutím komise za zhruba šest let. "Neměli jsme jinou možnost, než to zakázat," dodal.   Olympic Air a Aegean Airlines záměr sloučit se oznámily v únoru 2010. Cílem bylo vytvořit pod jménem Olympic Air jasnou jedničku na řeckém leteckém přepravním trhu.   Komise se v červenci rozhodla zahájit hloubkové šetření tohoto plánu. "Komise má povinnost bránit vzniku monopolů," řekl Almunia, jehož úřad má právo zabývat se fúzemi podniků od roku 1990. Sloučení firem ale vetuje vzhledem k množství případů jen velmi výjimečně. Doposud to bylo ve zhruba dvou desítkách případů, ačkoli fúzí už Brusel schválil tisíce.   pkt dvd  