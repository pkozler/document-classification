 Řidič v Ostravě ujížděl před policií, havaroval a zemřel  --------------------    Ke zpravodajství: FOTO/aktuality   Ve 4. a 5. odstavci jsme doplnili další informace.   --------------------    Ostrava 12. ledna (ČTK) - Mladý řidič dnes v Ostravě zemřel při honičce s policií. Nezvládl řízení, dostal smyk a srazil se s tramvají. ČTK to potvrdila mluvčí ostravské policie Gabriela Holčáková. Kriminalisté nyní zjišťují důvod, proč chtěl řidič ujet. Snaží se odhalit i původ auta, zda nebylo kradené.   Okolo 11:00 policejní hlídka chtěla v Ruské ulici zastavit rychle jedoucí auto značky Seat. "Řidič ale na výzvu nereagoval a snažil se ujet," řekla mluvčí ČTK. Policejní vůz ujíždějícího pětadvacetiletého řidiče chvíli pronásledoval. Riskantní jízdou se ale prchajícímu podařilo policistům zmizet z dohledu. Podle svědků jel velmi rychle a v protisměru. "Kolegům se ztratil. Ti pak dojeli až k místu nehody," řekla Holčáková.   Zběsilou jízdou řidič ujel několik kilometrů. Mířil směrem k ulici 28. října. Na ulici 1. máje ale vjel na tramvajový pás, dostal smyk a srazil se s tramvají. Náraz auto zcela zdemoloval.   "Nejprve jsme odtáhli silně zdemolované osobní auto kousek od tramvaje, jejíž přední část vykolejila. Později jsme s pomocí hydraulických nůžek a hydraulického rozpínáku vyprostili tělo mladého řidiče," řekl mluvčí hasičů Petr Kůdela.   Celková škoda se podle prvotních odhadů pohybuje okolo 300.000 korun. Oprava tramvaje a kolejiště vyjde na přibližně 150.000 korun. V souvislosti s nehodou dopravní podnik zastavil v daném úseku tramvajovou dopravu. Cestující tam převážejí autobusy.   David Moravec sap  