 KB ve čtvrtletí zvýšila čistý zisk podle odhadů na 3,4 mld. Kč  Praha 3. května (ČTK) - Čistý zisk Komerční banky v prvním čtvrtletí stoupl meziročně o šest procent na 3,4 miliardy korun. Vyplývá to z odhadů analytiků oslovených ČTK. Ve stejném období loni banka vykázala čistý zisk 3,21 miliardy korun. Hospodářské výsledky zveřejní Komerční banka ve čtvrtek 5. května. Akcie banky se obchodují na pražské burze.   Podle analytiků banka zvýšila čistý zisk především díky klesajícím nákladům na rizikové úvěry. "Očekáváme, že růst zisku by měl být dosažen zejména díky klesajícím nákladům na riziko meziročně o 22 procent," uvedl například analytik Patria Finance Tomáš Tomčány. "Komerční banka bude pravděpodobně i letos pokračovat v nižší tvorbě rezerv a opravných položek na špatné úvěry a pohledávky. To bude i jeden z hlavních a pozitivních momentů v porovnání tohoto čtvrtletí se stejným obdobím před rokem," uvedl i analytik BH Securities Petr Hlinomaz.   Čistý úrokový výnos ve čtvrtletí podle analytiků mírně stoupl na zhruba 5,3 až 5,4 miliardy korun. Příjmy z poplatků a provizí banka podle většiny odhadů zvýšila na zhruba dvě miliardy korun. Provozní náklady banka zvýšila v průměru na 3,25 miliardy korun, odhadují analytici.   "Kromě samotných čísel, která by neměla přinést výraznější překvapení a měla by navázat na trend z předchozích čtvrtletí, neočekáváme žádné informace, které by mohly být z pohledu akcií KB významné," upozornil analytik J&amp;T Bank Milan Lávička.   Komerční banka patří k největším bankovním skupinám v tuzemsku. Loni vykázala konsolidovaný čistý zisk 13,33 miliardy korun, což bylo meziročně o 21,1 procenta více. Hlavním majitelem Komerční banky je francouzská Société Générale s podílem 60,4 procenta.   Aleš Sosnovský jw  