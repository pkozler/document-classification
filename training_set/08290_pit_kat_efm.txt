 Sony potvrdila za loňský rok ztrátu, letos čeká návrat k zisku  --------------------    Ke zpravodajství: FOTO/aktuality   --------------------    Tokio 26. května (ČTK) - Japonský výrobce elektroniky Sony Corp potvrdil za loňský fiskální rok čistou ztrátu 260 miliard JPY (55 miliard Kč). V letošním roce však již společnost čeká čistý zisk 80 miliard JPY.   Sony na počátku tohoto týdne výrazně změnila svůj odhad hospodaření za loňský fiskální rok do konce března 2011 kvůli negativnímu dopadu březnového zemětřesení a cunami. Původně firma čekala za loňský rok čistý zisk 70 miliard JPY. Zemětřesení v Japonsku 11. března poškodilo továrny Sony v severovýchodní oblasti země. Firma byla nucena přerušit výrobu i kvůli nedostatku součástek a prudkému poklesu domácí poptávky.   Výhled na letošní rok, který začal v dubnu, však zaostal za odhady analytiků. Ti očekávají zisk až 105 miliard jenů. Provozní zisk se má pohybovat kolem loňských 200 miliard JPY.   Sony rovněž poškodil dubnový útok počítačových hackerů a únik osobních dat, kvůli kterému musela uzavřít svoji herní síť PlayStation Network. Sony doposud vyčíslila náklady na útok na 14 miliard jenů. Sony vyrábí mimo jiné televizory Bravia nebo počítače Vaio, napsala agentura Reuters.   irl mha  