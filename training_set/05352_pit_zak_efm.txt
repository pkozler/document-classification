 Skupina Anonymous odmítá, že stojí za útokem na Sony  V 6. a 7. odstavci jsme doplnili další informace a souvislosti k organizaci Anonymous, v 8. odstavci záměr Sony požádat o krytí ztrát pojišťovny, upravili jsme.   --------------------    Tokio/New York/Boston 6. května (ČTK) - Členové globální aktivistické skupiny Anonymous odmítli, že stojí za útokem na herní systémy japonské společnosti Sony. Ve svém  blogu  na webu AnonOps Communications japonskému koncernu vzkazují, že v minulosti sice několik útoků provedli, nikdy se ale prý neangažovali v krádeži údajů o kreditních kartách. Sony má obavy, že incident by ji mohl stát i víc než dvě miliardy dolarů (přes 32 miliard Kč), jak odhaduje jeden z expertů.   "Aby bylo jasno: my jsme sice aktivisté, ale my jsme to nebyli. Sony, ty jsi nekompetentní," stojí ve zprávě, kterou skupina oslovuje japonský koncern. Mluvčí Sony Dan Race odmítl vzkaz aktivistů komentovat, stále prý pokračuje vyšetřování.   Anonymous je skupina nadšenců, kteří bojují za svobodný internet a brání se jakékoli snaze o regulaci či omezování projevu. Loni v prosinci skupina provedla například útok na karetní asociace Visa a MasterCard, jejichž systémy vyřadila z provozu jednoduchým softwarem volně přístupným na internetu.   Sony se v polovině dubna stala terčem masivního kybernetického útoku, a to minimálně ve dvou vlnách. Při jednom z nich se hackeři mohli zmocnit osobních údajů k více než 77 milionům účtů v síti PlayStation Network. Při druhém útoku se v ohrožení ocitla data k asi 25 milionům účtů služby Sony Online Entertainment (SOE).   V obou případech se útočníci mohli zmocnit důležitých informací, jako je jméno, datum narození, bydliště, pohlaví i číslo kreditní karty. Celkem by tak mohly být kompromitovány osobní údaje více než 100 milionů lidí z celého světa. Zatím ale není jasné, kolik dat bylo skutečně ukradeno a kde zatím hrozí jen potenciální riziko krádeže.   Skupina Anonymous vydala reakci pouhý den po tom, co ji Sony z útoku na své herní systémy nepřímo obvinila. Sony své podezření uvedla v dopise, který adresovala členům amerického Kongresu. Ten se totiž začal okolnostmi případu zabývat a vyžádal si od Sony některé informace. Většina klientů, kterých se jeden z největších úniků osobních dat v kybernetickém prostoru týká, je z Evropy a Severní Ameriky.   Sony tvrdí, že k útoku na její herní systémy došlo v době, kdy se firma brání jiným útokům, za nimiž stojí právě skupina Anonymous. Ta se mstí Sony za to, že podala žalobu na hackera George Hotze. Ten patří k lidem, kteří mění kód k ovládání některých hardwarových součástí hry PlayStation 3. Sony změny dovolit nechce a brání se proti nim soudně, hackeři ale Sony obviňují, že používá podle nich korupční praktiky a brání změnám, protože je to pro ni výhodné.   Sony se podle agentury Reuters snaží přesvědčit pojišťovny, aby uhradily část nákladů, které firmě v souvislosti s incidentem vzniknou. Některé zdroje ale tvrdí, že pojišťovny se patrně budou bránit, pokud se potvrdí, že ztráty vystoupí až na zmíněné dvě miliardy dolarů, případně tuto částku ještě překročí. "Na krytí takových ztrát máme více druhů pojištění," uvedl mluvčí Sony.   spr vju  