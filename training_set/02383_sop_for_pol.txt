 Policie rozehnala protest alžírské opozice, zranila několik lidí  --------------------    Ke zpravodajství: FOTO/aktuality   --------------------    Alžír 22. ledna (ČTK) - Alžírská policie dnes rozehnala protivládní demonstraci svolanou opozičním Sdružením pro kulturu a demokracii (RCD). Zranění přitom utrpěly desítky lidí a asi sedm policistů, uvedly agentury. Řadu protestujících policie zatkla.   V centru alžírského hlavního města se přes zákaz sešlo několik stovek demonstrantů, kteří požadovali propuštění zatčených a znovuzavedení občanských svobod. Stovky policistů s obušky střed města z velké části uzavřely, aby se k protestu nemohli připojit další lidé.   "Máme 32 zraněných, včetně člena parlamentu. Rozsáhlý bezpečnostní aparát nám neumožnil pochod. V ulicích Alžíru bylo přes 1500 policistů," sdělil agentuře Reuters předseda RCD Saíd Saadí.   "Žijeme v policejním státě," řekla DPA jedna žena. "I když jsme se nedostali k protestujícím, podařilo se nám prolomit tabu zakázané demonstrace," uvedl muž, který se chtěl protestu také zúčastnit.   Další demonstraci svolaly alžírské odbory na 9. února.   Sociální nepokoje propukly v Alžírsku, kde jsou od vyhlášení výjimečného stavu v roce 1992 zakázané demonstrace, na začátku letošního roku, zřejmě i pod vlivem situace v sousedním Tunisku. Od té doby se v zemi na protest proti špatným životním podmínkám pokusilo upálit již osm lidí.   Vzorem jim pravděpodobně byl Tunisan Muhammad Búazízí, jehož pokus o sebevraždu odstartoval v Tunisku sociální nepokoje. Ve stopách tuniského mladíka se již kromě osmi Alžířanů rozhodlo jít také několik lidí v Egyptě a v Mauritánii. V pátek se upálil šedesátiletý nezaměstnaný muž také v Saúdské Arábii.   mtw šeb  