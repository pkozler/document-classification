 V Libereckém kraji komplikuje dopravu nový sníh,může lámat stromy  Liberec 13. ledna (ČTK) - Dopravu v Libereckém kraji dnes ráno komplikuje mokrý těžký sníh. Hlavní tahy jsou většinou po chemickém ošetřené mokré nebo se zbytky rozbředlého sněhu. Sníh ale zůstává především na silnicích třetí třídy, které se pluhují. Silničáři proto doporučují opatrnost. Na Semilsku a Jablonecku se navíc pod tíhou sněhu mohou lámat stromy, informoval ČTK hlavní dispečer Krajské správy silnic Libereckého kraje Pavel Pospíšil.   Sněhu v regionu připadlo od dvou do 15 centimetrů. Motoristé by kvůli němu mohli mít problémy především na silnicích třetí třídy. "Může komplikovat jízdu zejména do prudkých stoupání," uvedl dispečer. Do horských oblastí by podle něj řidiči měli vyjíždět pouze se zimní výbavou.   V regionu je zataženo, ve většině okresů s deštěm a vane mírný vítr. Dešťové přeháňky se čekají i v následujících hodinách. Teploty se ráno pohybují od nuly do plus tří stupňů Celsia.   jem jpt  