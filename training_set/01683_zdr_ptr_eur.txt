 Německé testy zcela vyvrátily podezření, že nákaza je z okurek  --------------------    Ke zpravodajství: FOTO/aktuality; AUDIO   V 5. odstavci jsme doplnili zjištění WHO, v 6. odstavci podrobnosti k poslední oběti a v 7.-9. odstavci obavy z úbytku náhradní krve.   --------------------    Berlín 2. června (zpravodaj ČTK) - Německé testy zbývajících podezřelých okurek ze Španělska potvrdily, že tato zelenina nebyla kontaminována smrtícím typem střevní bakterie EHEC, která vyvolává krvácivé průjmy a způsobuje kolaps ledvin. Oznámil to dnes podle agentury DPA Spolkový institut pro vyhodnocování rizik. Zdroj nebezpečné nákazy, jejíž šíření si v Evropě dosud vyžádalo nejméně 18 lidských životů, tak zůstává nadále neznámý.   Test posledních dvou okurek, z nichž hamburské úřady dříve usuzovaly na zdroj onemocnění, podle mluvčí institutu prokázal výskyt škodlivé bakterie EHEC, nikoli však typu O104, který je odpovědný za současnou epidemii. Stejným výsledkem skončily laboratorní rozbory prvních dvou okurek zveřejněné v úterý.   "Žádný ze čtyř vzorků neprokázal serotyp bakterie O104:H4, který byl izolován ze stolice pacientů," uvedla mluvčí.   Laboratorní zkoušky tak definitivně vyvrátily podezření vůči španělským okurkám, kvůli němuž vypukla slovní roztržka mezi Španělskem a Německem. Madrid se cítí poškozen unáhleným verdiktem Němců a žádá odškodnění španělských zemědělců buď od Berlína, nebo od EU. Německo naopak trvá na správnosti svého postupu.   "Zdroj infekce stále nebyl objeven. Nadále je potřeba objasnit, na kterém místě v potravinovém řetězci došlo k nakažení bakterií," komentoval výsledky testů prezident institutu Andreas Hensel. Světová zdravotnická organizace (WHO) dnes oznámila, že se jedná o dosud zcela novou zmutovanou formu bakterie, která vznikla kombinací dvou různých bakterií EHEC. Podle WHO je asi živočišného původu.   Šíření nebezpečné nákazy postihlo především Německo, kde jí dosud podlehlo 17 lidí. Poslední známou obětí byla v noci na dnešek jednaosmdesátiletá pacientka v Hamburku, který je nejpostiženějším místem v Německu. Další více než tisícovka napadených leží v německých nemocnicích s různě vážnými zdravotními komplikacemi.   Průjmová epidemie v Německu řádí už zhruba tři týdny a zdravotnická zařízení se obávají nedostatku náhradní krve pro pacienty. Pokud má u nich onemocnění vážný průběh, musí jim lékaři všechnu krev v těle vyměnit. Ta tak začíná pomalu ubývat.   "Máme sice dobře organizované zásobování krevními konzervami i mezi jednotlivými spolkovými zeměmi, ale nesmíme zapomínat, že je před námi dovolenková sezona a podle zkušeností bude kvůli zvýšenému množství nehod potřeba znovu více krevních konzerv," prohlásil dnes mluvčí zdravotních pojišťoven v Meklenbursku-Předním Pomořansku Bernd Grübler.   K darování krve vyzval Němce už na počátku týdne tamní Červený kříž a nyní se k němu přidali i politici. Na obyvatele Hamburku apeloval jeho primátor Olaf Scholz se zemskou ministryní zdravotnictví Cornelií Prüferovou-Storcksovou. Oba jim také hned šli příkladem.     Kromě Německa si střevní nákaza vyžádala lidský život ještě ve Švédsku, kde na její následky tento týden zemřela jedna žena. Právě dospělé ženy jsou nejčastější obětí smrtící bakterie, která se už dostala i do Česka. Tam se dosud vyskytl jeden potvrzený případ u americké turistky, která přicestovala do země z Německa. U sedmi pacientů s podezřením se čeká na výsledky testů, u dalších dvou už nebezpečnou infekci vyvrátily.   fln hej  