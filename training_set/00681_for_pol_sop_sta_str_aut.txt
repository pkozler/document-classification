 Za auto íránského prezidenta nabídl arabský zájemce milion dolarů  Teherán 1. ledna (ČTK) - Milion dolarů (asi 18,7 milionu korun) nabídl zájemce o koupi starého peugeota, kterého dal do chystané aukce íránský prezident Mahmúd Ahmadínežád. Informovala o tom dnes íránská oficiální agentura IRNA. Výtěžek z dražby má jít na program bydlení pro chudé Íránce.   Nejvyšší nabídka na koupi prezidentova vozu je v přepočtu 18,7 milionu korun od zájemce z arabské země, který chce doplnit svou sbírku automobilů, prohlásil šéf íránské organizace pro sociální podporu. Národnost případného kupce podle agentury AFP nezmínil.   Na základě íránských tržních cen se původně spekulovalo, že možný kupec by za 33 let starý vůz mohl dát v přepočtu 38.000 korun.   Ahmadínežád používal bílý Peugeot 504 v době, kdy byl teheránským starostou. Od roku 2005, kdy se stal prezidentem, v něm byl viděn zřídka.   Vůz z roku 1977 by měl být ke koupi v únoru na aukci ve městě Ábádánu. Aukce bude jednou z akcí výstavy veteránů a výtěžek z ní půjde nadaci, která financuje výstavbu pro mladé. Podle AFP mají zájemci o účast v dražbě lhůtu jeden měsíc na registraci, kterou lze provést na internetových  stránkách  věnovaných aukci vozu.     Podle dřívějších agenturních zpráv je akce součástí Ahmadínežádovy snahy získat nové příznivce mezi mladými lidmi a naplnit slib z předvolební kampaně o tom, že všem chudým Íráncům zajistí střechu nad hlavou.   Írán se potýká s nedostatkem bytů. Má 75 milionů obyvatel a čtvrtina z nich bydlí v pronajatých obydlích. Asi třetina rodinných výdělků padne na nájem.   AFP podotýká, že Ahmadínežád pěstuje obraz prezidenta "blízkého lidu". Podle majetkového přiznání z doby před jeho nástupem do úřadu v roce 2005 vlastní íránský prezident kromě bílého peugeota dále především byt o rozloze 155 metrů čtverečních v chudší čtvrti na východě Teheránu.   kne hej  