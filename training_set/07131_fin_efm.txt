 Šéf strategického rozvoje PPF Jan Blaško odchází ze skupiny PPF  Praha 31. ledna (ČTK) - Šéf strategického obchodního rozvoje skupiny PPF Jan Blaško (46) odchází po třinácti letech z vedení skupiny. Bude se věnovat vlastním investičním projektům. PPF o tom dnes informovala ČTK v tiskové zprávě. Neuvedla, kdo jej ve funkci nahradí.   Blaško pro skupinu PPF vyhledával nové příležitosti k rozšíření jejího investičního portfolia. Z pozice člena vrcholového vedení skupiny zároveň koordinoval aktivity PPF v Asii, především v Číně. Tam předtím působil tři roky, řídil projekt vybudování byznysu spotřebitelských úvěrů a týmu Home Credit China. V posledním roce řídil investice ve zdravotnictví a realitní projekty skupiny PPF.   PPF je mezinárodní investiční skupina, jejím hlavním akcionářem je nejbohatší Čech Petr Kellner. Skupina podniká v oblasti realit, spotřebitelského financování a bankovnictví, působí na trzích střední a východní Evropy a Asie.   fd vju  