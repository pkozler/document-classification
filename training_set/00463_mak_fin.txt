 Většina Řeků přiznává, že jejich země musí privatizovat  Atény 1. května (ČTK) - Většina obyvatel Řecka přiznává, že jejich země musí zprivatizovat část státního majetku, pokud se má dostat z nynější dluhové krize. Vyplývá to z průzkumu, který si u společnosti Public Issues objednal řecký list Katimerini. Zhruba 74 procent respondentů uvedlo, že je privatizace nutná, přibližně 69 procent dotázaných si myslí, že je také nutné posílit roli soukromého sektoru.   Výsledky průzkumu tak naznačují, že Řekové v otázce privatizace stojí za svou vládou. Ta má totiž privatizaci části státního majetku jako jeden z cílů. Peníze, které z prodeje majetku získá, chce použít na splacení části dluhu. Rozprodej majetku by měl vládě do roku 2015 zajistit asi 50 miliard eur (zhruba 1,2 bilionu Kč).   Řecko se loni v květnu stalo první zemí eurozóny, která přijala zahraniční finanční pomoc, aby se vyhnula riziku insolvence. Země tak nyní čerpá tříletý úvěr v objemu 110 miliard eur (asi 2,7 bilionu Kč), který jí poskytla Evropská unie a Mezinárodní měnový fond. Zadlužení Řecka do konce letošního roku patrně vystoupí až na 340 miliard eur (asi 8,2 bilionu Kč), což bude odpovídat asi 150 procentům HDP.   Řecká ekonomika je už třetím rokem v útlumu, na kterém se podepsala hlavně nutnost snižovat výdaje. To je součástí podmínek, na nichž se Atény dohodly, když přijímaly zmíněnou zahraniční pomoc. V letošním roce by se měl hrubý domácí produkt Řecka snížit o další asi tři procenta. Řecko má jednu z nejmenších ekonomik v eurozóně, roční hodnota HDP činí jen asi 230 miliard eur (asi 5,6 bilionu Kč).   Více než 60 procent dotázaných podle průzkumu souhlasí s tím, aby vláda zprivatizovala státní železnice OSE, stejně jako sázkovou společnost a provozovatele kasin OPAP. Více než 50 procent respondentů souhlasí také s prodejem finančních ústavů Attica Bank a Hellenic Postbank. V otázce prodeje státní energetické společnosti DEPA, regionálních letišť, poštovního úřadu Hellenic Post a finančního ústavu ATEbank je ale veřejné mínění rozděleno.   Řekové jsou dokonce nakloněni také privatizaci elektrárenské společnosti Public Power (PPC), kde odbory právě kvůli záměru vlády firmu prodat mají na květen naplánovanou sérii stávek. Nejnovější průzkum ukázal, že záměr firmu zprivatizovat podporuje už 47 procent respondentů. V roce 2008, kdy Řecko současné finanční problémy ještě neřešilo, privatizaci podpořilo asi 40 procent respondentů.   Řecká vláda má v PPC zhruba 51 procent akcií. Jejím záměrem je prodat až 17 procent.   spr vju  