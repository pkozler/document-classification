 Noční prohlídky stále lákají, na Vysočině je chystá řada památek  Jihlava 21. června (ČTK) - Řada památek na Vysočině nabídne návštěvníkům v letošní letní sezoně noční prohlídky. Za tmy se lidé mohou dostat do zámků a hradů, ale také do vesnického skanzenu Michalův statek v Pohledi na Havlíčkobrodsku. Někde se noční prohlídky pomalu stávají tradicí. Na státním hradě v Lipnici nad Sázavou se budou konat poprvé, řekl dnes ČTK kastelán Marek Hanzlík.   "Je to takový pokus. Tím, že je to zřícenina, tak je to pro nás složitější nasvítit, aby se někomu něco nestalo," vysvětlil. Lipnický hrad se otevře 8. července ve 20:30. O program se postará skupina historického šermu Sígři.     V Telči se lidé dostanou do ztemnělých zámeckých sálů během srpna v doprovodu dačických divadelníků. "Hraje tady kolem 40 lidí, je to takové divadelní představení," přiblížil kastelán Bohumil Norek. Noční prohlídky se na zámku konají už několik let. "Dá se říci, že si to lidé pochvalují. Ale je to dost organizačně náročné," podotkl.   Žirovnický zámek zve na noční prohlídky už tuto sobotu, návštěvníci se mohou těšit na taneční vystoupení skupiny historického tance Calyculus. Zámek se bude večer otevírat i v průběhu celého léta. V doprovodném programu bude také historický šerm a populární pohádkové prohlídky se strašidly.     Kostýmované noční prohlídky na zámku v Moravských Budějovicích pořádá tamní Muzeum řemesel s pomocí ochotníků. Konají se tento pátek a v sobotu, a také první dva červencové večery. Výpravy začínají vždy v celou hodinu, a to od 20:00 do 23:00.   Na Michalově statku v Pohledi mohou lidé ve čtvrtek prožít svatojánskou noc. Oslava v předvečer svátku svatého Jana Křtitele připomene časy před zrušením roboty. Uprostřed dvora bude po setmění zapálen svatojánský oheň. Při zábavě ve stodole budou hrát světelští heligonkáři, doplnil průvodce Jindřich Holub. Lidé si také mohou prohlížet světnici a další části statku osvětlené loučemi, lucernami a petrolejkami. Oslava začíná ve 21:00, skončí po půlnoci.   vst hj  