 Silničáři začali rekonstruovat havarijní silnice v obci Blazice  Blazice (Kroměřížsko) 20. května (ČTK) - Dva silniční úseky v obci Blazice na Kroměřížsku, které jsou v havarijním stavu, se dočkaly rekonstrukce. Investorem je hejtmanstvím zřizovaná společnost Ředitelství silnic Zlínského kraje. Opravy přijdou na 7,134 milionu korun. Řidiči se musejí připravit na dopravní omezení. ČTK to dnes sdělila mluvčí Zlínského kraje Gabriela Sýkorová Dvorníková.   Silnice z Bystřice pod Hostýnem do Lipníku nad Bečvou bude obnovena v délce 1045 metrů. Z ní odbočující komunikace, která směřuje do obce Žákovice, čeká oprava v délce 141 metrů. Obě budou mít šířku šest metrů, opraveny budou i dva mosty. Na rekonstrukci průtahu se podílí i obec Blazice.   V místech oprav se řidiči musejí připravit na částečnou uzavírku, provoz v místě řídí přechodný semafor, je zde omezena rychlost. Při pokládání nového koberce, které se pravděpodobně uskuteční v letním období, silničáři plánují úplnou uzavírku. Její termín a objízdnou trasu ještě nestanovili.   slu dvd  