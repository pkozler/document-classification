 V Tušimicích opět hořel sklad pneumatik, tentokrát jen dvě hodiny  Ve 4. a 5 odstavci jsme doplnili vyjádření krajského úřadu   --------------------    Kadaň (Chomutovsko) 25. ledna (ČTK) - V Tušimicích na Chomutovsku dnes ráno opět hořel sklad starých pneumatik, který vzplál už vloni v červnu. Zatímco tehdy hořela hora starých pneumatik zhruba čtyři dny a vynutila si evakuaci přilehlých domů, tentokrát hasiči situaci dostali pod kontrolu za dvě hodiny. ČTK o tom informoval mluvčí krajských hasičů Lukáš Marvan.   "Jednotky z Kadaně a Klášterce likvidovaly osm ohnisek. Požár byl zlikvidován v 7:06 a místo bylo předáno firmě," uvedl Marvan. Podle něj jde o stejnou skládku, která se dostala do centra pozornosti už vloni v červnu.   Tehdy tam vzplála hromada pneumatik určených k uskladnění na ploše asi 200 krát 200 metrů a hasiči ji hasili čtyři dny. Za pravděpodobnou příčinu určila policie nevhodné skladování pneumatik proložených hořlavým chemlonem, který pak zapálila jiskra od vysokozdvižného vozíku.   Skládka starých pneumatik patří firmě GRG Investment. Krajský úřad s ní kvůli loňskému požáru zahájil správní řízení, firmě dokonce hrozil odebráním souhlasu k provozování skládky. Žádné pravomocné rozhodnutí podle mluvčí kraje Magdaleny Hanáčkové zatím nepadlo, protože ministerstvo životního prostředí dosud nerozhodlo o námitce firmy na podjatost ředitele krajského úřadu. Firma prý napadla podjatost všech úředníků, kteří o věci nějak rozhodovali.   Hanáčková dodala, že ani rozhodnutí, kterým by krajský úřad podmínky provozu změnil nebo souhlas k provozu zrušil, nijak problém s hořením neřeší. Hromada pneumatik stále vevnitř prohořívá a obtěžuje obyvatele nepříjemným zápachem. Někdy se objeví plameny, které hasiči uhasí, nicméně skládka doutná dál. "Úplný hasební zásah by byl finančně i technicky náročný," uvedla. Kraj podle ní nyní jedná s hygieniky, městem Kadaň a hasiči o možnostech zásahu. Povinnost zasáhnout má ale provozovatel skládky, dodala. Ten však podle informací kraje s radnicí nekomunikuje. Podle Hanáčkové kraj také jedná o možnosti monitorovat kvalitu ovzduší v okolí skládky.   jtb vlu snm  