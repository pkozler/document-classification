 Čistý zisk ČEZ ve čtvrtletí klesl o 1,7 procenta na 17,2 mld. Kč  --------------------    Ke zpravodajství: GRAFIKA   Od 3. odstavce jsme rozšířili o další informace.   --------------------    Praha 10. května (ČTK) - Čistý zisk energetické společnosti ČEZ klesl v prvním čtvrtletí meziročně o 1,7 procenta na 17,2 miliardy korun. Tržby se naopak meziročně zvýšily o 5,1 procenta na 56,8 miliardy korun. Firma to dnes oznámila na webových stránkách.   Provozní zisk před odpisy (EBITDA) meziročně poklesl o 2,6 procenta na 26,6 miliardy korun. Provozní výsledek hospodaření (EBIT) se meziročně snížil o 5,2 procenta na 20,6 miliardy korun.   Analytici očekávali pokles zisku za první čtvrtletí zhruba o deset procent. Očekávanou výši zisku za celý rok 2011 na úrovni 40,1 miliardy korun, což představuje meziroční pokles o 15 procent, ponechal ČEZ beze změn.   "Výsledky prvního čtvrtletí jsou lepší, než analytici odhadovali. I přes dopad krize, který se v energetice projevil se zpožděním, se nám podařilo udržet náš zisk téměř na úrovni loňského roku," uvedl Martin Roman, předseda představenstva a generální ředitel ČEZ.   Hospodaření společnosti ČEZ letos negativně ovlivňuje zejména nižší ceny prodané elektřiny. Růst cen elektřiny na trhu z posledních měsíců se promítne do hospodaření firmy až v příštím roce v hlavně v roce 2013.   Na hospodaření ČEZ se v prvním čtvrtletí také negativně odrazila nově zavedená darovací daň z emisních povolenek a srážková daň z elektřiny vyrobené ve fotovoltaických elektrárnách. ČEZ se také musí vyrovnat s posilující českou korunou vůči euru, protože většina jeho tržeb je v euru.   K omezení negativních vlivů pomohla výroba větrných elektráren v Rumunsku. Dále narostla výroba z fotovoltaických elektráren ČEZ a pomohla i úsporná opatření v distribuci v Albánii.   Výroba elektřiny v tuzemských elektrárnách ČEZ v prvním čtvrtletí meziročně klesla o čtyři procenta, ale za celý rok firma předpokládá růst o čtyři procenta. Současné vyšší ceny elektřiny na trzích s elektřinou povedou podle ČEZ k nárůstu výroby elektřiny v uhelných elektrárnách o pět procent. V prvním čtvrtletí klesla výroba uhelných zdrojů o osm procent. Meziroční růst výroby v jaderných elektrárnách o pět procent byl způsoben zkrácením plánovaných odstávek a zvýšením disponibility v jaderné elektrárně Dukovany.     Středoevropský trh s elektřinou v prvním čtvrtletí ovlivnila odstávka několika německých jaderných reaktorů o instalovaném výkon kolem sedmi gigawatt. Kromě vlivu na ceny elektřiny to způsobilo také výkyvy v německé přenosové soustavě. ČEZ proto zvýšil export elektřiny do Německa.   ČEZ je největší česká energetická firma, jejím majoritním akcionářem je stát, který drží přes ministerstvo financí 66 procent akcií. Společnost zaměstnává kolem 20.000 lidí, dalších asi 13.000 zaměstnanců má v zahraničí. Za rok 2010 firmě ČEZ meziročně klesl zisk o devět procent na 47,2 miliardy korun.   jap lko mha  