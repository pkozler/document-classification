 Dopravu paralyzovala ledovka, teď hrozí hladiny řek  Zprávu jsme aktualizovali k 18:00.   --------------------    Praha 7. ledna (ČTK) - Ledovka komplikovala od čtvrtečního večera do dneška dopravu v celé zemi, v Orlických horách vyhlásili kalamitní stav. Ledovka byla příčinou stovek zranění a desítek nehod. Přes den se oteplilo, tající sníh ale bude znovu namrzat v noci na sobotu a náledí se udrží do neděle. Přes den hrozí v Čechách kvůli oblevě zvýšení hladin řek. V Plzeňském, Karlovarském, Ústeckém a Libereckém kraji mohou řeky dosáhnout až druhého stupně povodňové aktivity, pro zbytek Čech kromě Vysočiny platí povodňová bdělost.   Komplikovaná dnes byla znovu situace na Liberecku. Ještě ráno byly kvůli závějím uzavřené dvě silnice na Frýdlantsku a dva spadlé stromy zablokovaly komunikaci ve Slunečné na Českolipsku. Všechny uzavřené silnice se silničářům podařilo zprůjezdnit. Nadále je však kvůli závějím uzavřená železniční trať z Frýdlantu do Jindřichovic pod Smrkem, volná by mohla být nejdříve v sobotu.   Kalamitní stav dnes vyhlásili na více než sedm hodin kvůli silnému náledí na silnicích II. a III. třídy v Orlických horách, odvolán byl hodinu po poledni. Během dne se situace v Královéhradeckém kraji zlepšila - náledí povolilo a začal působit chemický posyp. Časně ráno u obce Dolní Lochov havaroval na namrzlé silnici autobus. Večer by se na východě Čech mohly znovu tvořit lokální námrazy: má pršet a zamrzlé odtoky možná nepojmou vodu.   Ledovka byla příčinou velkého množství zranění a nehod. Nejrušnější noc letošní zimy zažili na dnešek pražští záchranáři, kteří vyjížděli téměř ke stovce pádů. Záchranáři ve Středočeském kraji ošetřili 70 lidí, desítky lidí se zranily na Plzeňsku i v jiných krajích. Počasí v kombinaci s chybami řidičů způsobilo i dopravní nehody. Rychlá jízda řidiče na namrzlé vozovce byla podle policie příčinou tragické nehody, při které v noci na dnešek zahynuli dva mladí lidé na Vyškovsku.   Ve Vojtanově na Chebsku ráno spadla střecha haly sloužící k uskladnění umělého hnojiva s ledkem amonným. Patrně nevydržela váhu sněhu, která se ještě znásobila po noční oblevě a dešti. Při nehodě nebyl nikdo zraněn.   Při oblevě dnes začaly hrozit hladiny řek, které se po oteplení zvýšily. Mělo by to pokračovat i o víkendu. Stupně povodňové aktivity dnes zaznamenali na Vltavě ve Spolí a na Volyňce u Sudslavic na jihu Čech. Vltava ve čtvrtek dosáhla dokonce druhého stupně, dnes hladiny klesaly k normálu.   Zvyšují se i hladiny řek na Plzeňsku. Na Úhlavě v Tajanově u Klatov hladina dosáhla druhého stupně. Na horních tocích v regionu by měly řeky kulminovat dnes v noci, na středních tocích v sobotu. Už týden bojují s ledem v korytě říčky Teplá na Karlovarsku, kry blokují i Berounku v Černošicích u Prahy.   jhr hš mol  