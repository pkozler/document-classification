 Olomoucká zoo opět láká na večerní májové prohlídky  --------------------    Ke zpravodajství: ilustrační FOTO ve Fotobance  ID foto:  P200906040349501    --------------------    Olomouc 3. května (ČTK) - Večerní májové prohlídky či komentovaná krmení zvířat připravila o nadcházejícím víkendu zoologická zahrada na Svatém Kopečku v Olomouci. V sobotu návštěvníci mohou také potkat mimo obvyklá stanoviště lamu, kozy či mravenečníka čtyřprstého. Speciální program k oslavě májových svátků zoo pořádá třetím rokem, řekla dnes ČTK mluvčí zoo Hana Labská.   Romantickou večerní prohlídku rozkvetlé zoo si mohou zájemci užít v pátek a v sobotu. Využít mohou i služeb průvodce. "Průvodce bude na zájemce o komentovanou prohlídku čekat u pokladen zoo ve 20:00. Pokladny budou otevřeny do 20:30, areál zoo do 22:00. Příchozí zaplatí snížené vstupné 50 korun," uvedla Labská.   Na sobotu a neděli chovatelé připravili i speciální krmení zvířat. Zájemci se mohou dozvědět, co v jídelníčku vyhledává například medvěd malajský, nosál červený a čím nepohrdnou velbloudi, žirafy, gepard štíhlý nebo například medvěd baribal.   Mimo pavilony a výběhy ošetřovatelé vyvedou po oba víkendové dny mravenečníka čtyřprstého, lamy, ovce a kozy. "Ošetřovatelky zvířata dokonale znají, starají se o ně a mohou tudíž zájemce seznámit s pikantnostmi z jejich života," doplnila Labská.   Zoologickou zahradu letos zatím navštívilo zhruba 89.400 lidí, což je téměř o 7000 více než loni ve stejném období. Chovatelé si pochvalovali zejména velikonoční svátky, kdy do zoo přišlo přes 20.000 návštěvníků. Naopak prvomájové návštěvě nepřálo počasí.   Martina Šaradínová dr  