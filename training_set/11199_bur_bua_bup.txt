 Japonské akcie po poklesu na Wall Street výrazně oslabily  Tokio 20. ledna (ČTK) - Japonské akcie dnes výrazně klesly a jejich hlavní index se propadl o více než jedno procento. Investoři přikročili k razantnímu vybírání zisků z předešlých dní pod tlakem poklesu akcií amerických bank a technologických firem i vlivem údajů o silném růstu čínské ekonomiky.   Hlavní index tokijské burzy Nikkei 225 v závěru klesl o 1,1 procenta. Od počátku listopadu získal index zejména díky silným nákupům zahraničních investorů asi 14 procent, analytici však uvádějí, že tento trend se chýlí ke konci.   Investoři přikročili k inkasování zisků, když viděli, že širší index amerického trhu S&amp;P 500 ve středu zaznamenal kvůli ztrátám bank a technologických firem nejhlubší pokles za dva měsíce. Na trh působily zejména nepříznivé výsledky bank Goldman Sachs a Wells Fargo a výrobce čipů Cree.   Růst čínské ekonomiky v posledním loňském čtvrtletí nečekaně zrychlil a pokles inflace byl v prosinci pomalejší, než se čekalo. Dnešní údaje vyvolaly u investorů obavy z dalších protiinflačních kroků Pekingu, které oslabí hospodářský růst.   Na asijském devizovém trhu euro po středečním vzestupu na dvouměsíční maximum mírně oslabilo. Evropskou měnu v posledních dnech tlačí vzhůru zmírnění obav z dluhové krize v eurozóně. Podpořily jej příznivé výsledky aukcí vládních dluhopisů ve Španělsku a Portugalsku a zprávy zdrojů, podle nichž Německo připravuje plány pro případ platební neschopnosti Řecka a restrukturalizace jeho dluhů.   Euro ke konci tokijského obchodování oslabilo proti středečnímu závěru v USA o 0,1 procenta na 1,3459 USD. Minulý týden vystoupil jeho kurz na dvouměsíční vrchol 1,3539 USD. Dolar vůči jenu mírně posílil na 82,12 JPY a proti koši měn zůstal beze změny mírně nad středečním dvouměsíčním minimem 78,30 bodu.   hp mha  