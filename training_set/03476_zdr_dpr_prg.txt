 Do Vltavy spadl z výletní lodi malý chlapec  Praha 4. května (ČTK) - Do Vltavy dnes odpoledne spadl z výletní lodi pětiletý chlapec. Propadl zábradlím plavidla. Pro dítě skočil do studené vody otec, chlapec tak byl ve vodě asi čtyři minuty. Sanitka převezla lehce podchlazeného pacienta s drobnou odřeninou v obličeji do nemocnice. ČTK o tom informovala mluvčí pražské záchranné služby Jiřina Ernestová.   Nehoda se stala kolem 15:00 poblíž Mánesova mostu, na místo vyrazily po ohlášení dvě záchranářské posádky. "Ve chvilce nepozornosti propadl pětiletý chlapec zábradlím výletní lodě do řeky. Díky rychlé reakci otce, který pro syna skočil, pobyl malý pacient v sedmistupňové vodě pouze asi čtyři minuty," uvedla Ernestová.   Záchranáři malého pacienta zabalili do termofólie a lehce podchlazeného, s drobnou odřeninou na obličeji, ho převezli k vyšetření na Kliniku dětského a dorostového lékařství Všeobecné fakultní nemocnice na Karlově náměstí, dodala mluvčí.   cap rot  