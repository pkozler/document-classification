 OKD zvýší tarifní mzdy o čtyři procenta, lidé dostanou i bonusy  V 1. a 3. odstavci jsme přidali vyjádření odborů OKD. Přidali jsme 4. odstavec s backgroundem.   --------------------    Ostrava 12. ledna (ČTK) - Těžební společnost OKD od ledna zvýší tarifní mzdy o čtyři procenta. Zaměstnanci mají rovněž nárok na přídavky na dovolenou a Vánoce. Vyplývá to ze mzdového dodatku kolektivní smlouvy, který dnes podepsalo vedení OKD společně s odboráři. ČTK to sdělil mluvčí OKD Vladislav Sobol. Loni brali horníci průměrně kolem 32.000 korun měsíčně. Podle odborů je výsledek kolektivního vyjednávání kompromisem.   Vlastní zaměstnanci OKD, kterých bylo loni téměř 13.700, mají letos nárok na čtrnáctinásobek průměrné denní mzdy jako přídavek na dovolenou a na její šestnáctinásobek jako přídavek na Vánoce. "Na rozdíl od roku 2010 nejsou tyto bonusy podmíněny splněním podnikatelského záměru OKD," uvedl mluvčí. OKD loni zaměstnávala dalších zhruba 4000 lidí z dodavatelských firem; těch se ale kolektivní vyjednávání netýkalo.   Předseda Sdružení hornických odborů OKD Miroslav Syrový řekl ČTK, že kolektivní vyjednávání trvalo 2,5 měsíce. "Výsledný kompromis vznikl z původních návrhů odborů a zaměstnavatele, který původně základní platy vůbec nechtěl navyšovat. Naopak odbory požadovaly desetiprocentní růst," řekl ČTK. Bonusy, které navrhl zaměstnavatel, považuje Syrový za adekvátní vzhledem k výslednému čtyřprocentnímu navýšení tarifních mezd.   V loňském roce, kdy se v OKD podepsala dvouletá kolektivní smlouva, se zaměstnanci oproti roku 2009 a letošnímu roku navýšení tarifních mezd nedočkali. Společnost jim poskytla pouze větší bonusy. OKD loni reagovalo novou kolektivní smlouvou na následky hospodářské krize.   Černouhelné společnosti OKD předloni klesl čistý zisk o 85 procent na 1,48 miliardy Kč. Vlivem hospodářské krize zaznamenala zhruba třetinový pokles výnosů na 35,35 miliardy Kč. Vlastníkem OKD je nizozemská společnost NWR, která patří evropské společnosti RPG Industries, jejímž spoluvlastníkem je finančník Zdeněk Bakala.   hnz snm  