 Výstavní síň Chrudim chystá na letošek pět výstav  Chrudim 14. ledna (ČTK) - Celkem pět výstav připravuje na tento rok Výstavní síň Chrudim. Čtyři se uskuteční v jejích prostorách v Divadle Karla Pippicha, jedna je naplánována do Muzea barokních soch, které by mělo být otevřeno v květnu. ČTK to řekl produkční Jiří Zahradník z městské organizace Chrudimská beseda, která výstavní síň provozuje.   Druhý rok její činnosti zahájí 20. ledna výstava The Prague Stuckists. Devět českých výtvarníků na ní představí svá díla, která se v porovnání s hypermoderním konceptualismem vrací ke klasickém přístupu ve výtvarném umění, k obrazu či soše.   K otevření Muzea barokních soch se chystá výstava takzvaného současného baroka, které zastupují například tvůrci Martin Kámen, Tomáš Jetela nebo Filip Kudrnáč.   Na podzim je naplánována výstava Cenzurované umění. Svá provokativní až šokující díla na ní představí Markéta Korečková a Alena Kupčíková.   O dalších dvou výstavách dosud není rozhodnuto, definitivní výstavní plán se ještě upřesňuje. Bude zveřejňován na stránce  www.vystavnisinchrudim.cz .   dos snm  