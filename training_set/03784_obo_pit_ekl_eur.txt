 Firmy budou při sběru elektrošrotu dodržovat přísnější normy  Praha 4. května (ČTK) - Kolektivní systémy, které mají v Česku na starost sběr a likvidaci vysloužilých elektrospotřebičů, budou dodržovat přísnější normy ohledně provozování sběrných míst, dopravy i zpracování elektroodpadu. Na nových směrnicích se dohodly kolektivní systémy sdružené v mezinárodní asociaci WEEE Forum, jejímiž členy jsou tuzemské společnosti Asekol, Elektrowin a Retela. Nová pravidla mají zvýšit bezpečnost a efektivitu likvidace elektrošrotu.   "Jako jeden z největších kolektivních systémů v ČR cítíme zásadní zodpovědnost vůči životnímu prostředí. Rozhodnutí přidat se k jednotnému evropskému standardu WEEELABEX navíc vycházelo ze snahy zařadit ČR mezi vyspělé státy, které dbají o bezpečnost v oblasti zacházení s odpadem. Důvodem byla i bližší kooperace při samotném zpracování odpadů, která ve svém důsledku přinese větší efektivitu zpracování elektroodpadu," sdělil ČTK jednatel kolektivního systému Asekol Jan Vrba.   Norma WEEELABEX se zabývá sběrem, dopravou, skladováním a zpracováním všech vysloužilých elektrických a elektronických zařízení. Jejím cílem je minimalizovat emise, bránit nevhodnému odstraňování elektroodpadu, jeho nelegální přeshraniční přepravě a také přepravě, která, ačkoli je legální, porušuje stanovené normy. Závazné plnění těchto podmínek by mělo být zavedeno nejpozději do konce roku 2013. Nové státy EU mají možnost standardy zavést o rok později.   Generální tajemník organizace WEEE Forum Pascal Leroy poznamenal, že podobné aktivity nyní vyvíjí také Evropský parlament. "Myšlenka jednotných norem v rámci Evropy vznikla již v roce 2002, ale cesta k finální podobě, která spatřila světlo světa tento rok, nebyla jednoduchá. Šlo nám především o vylepšení procesů zacházení s vysloužilými elektrozařízeními, protože nyní s nimi často není nakládáno způsobem, který by byl ohleduplný k životnímu prostředí. Druhým cílem bylo zvýšení efektivity procesů. Snahou je vytvořit stejné podmínky pro celé fungování trhu," uvedl.   Sběr a likvidaci starého elektroodpadu uvedeného na trh do roku 2005 mají na starost kolektivní systémy, kterých je v Česku zapsáno pět - Asekol, Elektrowin, Retela, Ekolamp a Rema Systém. Pro každou z devíti stanovených skupin historických elektrozařízení může být zapsán jen jeden z kolektivních systémů, jejich provoz je financován z recyklačních poplatků připočítaných k ceně nových elektrospotřebičů.   ČR díky kolektivním systémům splnila svůj závazek daný Evropské unii, že do konce roku 2008 vybere minimálně čtyři kilogramy vysloužilých domácích elektrospotřebičů na obyvatele a rok. Pokud by Česko podmínku nesplnilo, hrozily by mu ze strany EU sankce.   beh dvd  