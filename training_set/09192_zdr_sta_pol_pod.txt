 Plzeňský kraj asi nepostaví druhou etapu klatovské nemocnice  --------------------    Ke zpravodajství: AUDIO   --------------------    Klatovy 27. ledna (ČTK) - Plzeňský kraj zřejmě nepostaví původně plánovanou druhou etapu nemocnice v Klatovech. Nyní pokračuje stavba nového monobloku pro většinu oddělení nemocnice. Plány ale počítaly i se stavbou dalšího objektu pro dětské oddělení, laboratoře, ORL a další lůžka. Celkem měly všechny stavby ve dvou etapách přijít včetně vybavení a přístrojů na zhruba 1,5 miliardy korun, řekl dnes novinářům při prohlídce novostavby první části hejtman Milan Chovanec.   Kraj nyní zpracovává analýzu, která má přesně říci, zda je možné obory původně plánované do stavby druhého objektu rozmístit v hlavním bloku. Případné zastavení druhé etapy by museli schválit zastupitelé. Kraj by tak ušetřil přes desetinu nákladů z ceny celé nemocnice. Podle hejtmana jsou totiž pojišťovny zřejmě i kvůli krizi ochotnější jednat o sdílení lůžek mezi více odděleními, což dosud nechtěly. Nemocnici by měly při zachování počtu výkonů zůstat i dosavadní platby.   "My v současné době držíme i služby u prázdných lůžek, protože třeba obložnost na očním oddělení je kolem pěti procent, což si do budoucna nemůžeme dovolit," poznamenal Chovanec. Pokud by se podařilo oddělení restrukturalizovat, nemusela by se nová stavba vůbec stavět. Včetně vybavení měla přijít na zhruba 170 milionů korun.   Stavba velkého monobloku, kterou kraj odstartoval v roce 2009, má stát 905 milionů korun. První plány v roce 2008 přitom počítaly se stavbou za 790 milionů, kraj ale později plány upravil na základě požadavků odborníků. Náklady se tak o téměř 15 procent zvedly, zároveň se ale rozšířila plocha lékařských kapacit o čtvrtinu. Hejtmanství nyní připravuje soutěž na přístrojové vybavení i vybavení nábytkem pro novou nemocnici. Hrubé odhady počítají se zhruba půl miliardou korun, kraj získal dotaci EU 413 milionů na přístroje. Zbytek nákladů hradí sám, je to jeho dosud největší investice.   V nemocničním areálu už stojí velká hrubá stavba nové nemocnice, uvnitř jsou i některé rozvody, pracuje se na vnitřních omítkách. Stavebníci předají hotovou nemocnici v srpnu, do konce roku se do ní bude stěhovat vybavení a přístroje. Pacientům by měla sloužit zhruba od března 2012. Stojí také parkovací dům pro dvě stovky aut, jenž zároveň slouží jako odhlučnění od rušné hlavní silnice. Dosud nemocnice funguje v mnoha pavilonech roztroušených v nemocničním areálu.   Lada Pešková jpt    