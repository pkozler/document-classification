 Dopravu v Ústeckém kraji po ochlazení komplikuje náledí a mlha  Doplnili jsme informace o dálnici D8 v 1. a 2. ostavci.   --------------------    Ústí nad Labem 17. ledna (ČTK) - Na silnicích v Ústeckém kraji se po nedávné oblevě a následném nočním ochlazení vytvořilo na mnoha místech náledí. Od rána měl led na silnici na svědomí několik nehod.   Mlhavé počasí zkomplikovalo provoz na dálnici D8 na Ústecku ve směru do Německa. V úseku mezi Řehlovicemi a Krásným Lesem se srazily nákladní auto s osobním, podle policie blokují odstavný pruh. Mlha je ale tak hustá, že není vidět ani na deset metrů.   Na silnici číslo 6 z Prahy do Karlových Varů se ledovka vytvořila na konci stoupání mezi obcemi Boršov a Lubenec na Lounsku. Osobní auto tam po 8:30 ráno skončilo na boku mimo vozovku.   Levý, rychlejší jízdní pruh silnice číslo 13 mezi Bílinou a Mostem uzavřela dopoledne hromadná nehoda tří osobních aut. Silničáři místo srážky u obce Želenice na Mostecku označili, odklízení trvalo asi do 12:45.   U Bíliny na Teplicku dnes krátce před 7:00 řidič na zledovatělé vozovce dostal smyk a narazil do svodidel. Zezadu do jeho auta narazilo další vozidlo. Nehoda se stala na silnici z Bíliny směrem na Louny u benzinové čerpací stanice. V Otvicích na Chomutovsku se střetl na namrzlé silnici autobus s osobním autem, nehoda se obešla bez zranění.   Do Ústeckého kraje bude dnes i nadále proudit teplý vzduch od jihozápadu. Před den bude většinou zataženo nízkou oblačností a na mnoha místech se tvoří mlhy. Na horách a během dne místy i v nižších polohách může být až polojasno.   Odpolední teploty podle předpovědi ústecké pobočky Českého hydrometeorologického ústavu mohou dosahovat až pěti stupňů Celsia, při zmenšení oblačnosti vystoupají až k plus devíti stupňům Celsia. Na horách bude plus tři až plus sedm stupňů Celsia. Foukat bude slabý proměnlivý vítr do čtyř metrů za sekundu, na horách postupně ze západu čerstvý o rychlosti šest až deset metrů za sekundu.   van mol  