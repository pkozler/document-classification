 V Bolívii nejméně 34 mrtvých při nehodě způsobené prudkými dešti  La Paz 30. ledna (ČTK) - Nejméně 34 osob zahynulo v noci na sobotu při neštěstí na jihovýchodě Bolívie, když náhle rozvodněná řeka strhla ze silnici autobus a kamion. Oznámila to dnes agentura AFP s odvoláním na policejní zdroje.   Záchranáři dnes našli 28 lidských těl odnesených proudem řeky Mollepunku. Již v sobotu bylo nalezeno prvních šest obětí poblíž obce Pampahuasí, asi 700 kilometrů jihovýchodně od metropole La Pazu. Šlo o cestující autobusu a kamionu, které na silnici v úzkém údolí zaskočilo náhlé rozvodnění řeky, vyvolané přívalovými dešti.   Podle šéfa místní policie Ivera Márqueze vezl autobus 39 lidí. V kamionu byl řidič a závozník, ale neví se, zda vůz nevezl další lidi na korbě, jak je v zemi častým zvykem. Hasiči pokračují v pátrání po případných dalších obětech, uvedla AFP.   ik drk  