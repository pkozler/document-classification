 Na severovýchodě Česka by dnes mohlo připadnout až deset cm sněhu  Praha 23. ledna (ČTK) - Chladné severní proudění přináší do Česka další sněžení, už během dneška by mohlo na severovýchodě připadnout až šest centimetrů sněhu, na horách až deset centimetrů. Na svém webu o tom dnes informoval Český hydrometeorologický ústav (ČHMÚ). V pondělí a v noci na úterý by mělo nejintenzivněji sněžit na jihozápadě země, kde se místy očekává až osm centimetrů sněhu. Řidiči by si ve vyšších polohách měli dát pozor na sněhové jazyky, v noci na středu hrozí náledí.     Sněžení se do Česka šíří ze severu. Na většině území by mělo napadnout do tří centimetrů sněhu, na horách až sedm centimetrů. Na severovýchodě však bude nadílka bohatší, v nižších polohách ji tam meteorologové odhadují na šest centimetrů, na horách až na deset. "Zároveň se dnes mohou v polohách nad 500 metrů místy tvořit sněhové jazyky, v západní polovině Čech se mohou objevit pouze na horách," upozornil Pavel Borovička z ČHMÚ.     Sněžení postupně zasáhne celé území Česka, na jihozápadě může být i trvalejší, v pondělí a v noci na úterý tam ojediněle připadne až osm centimetrů nového sněhu. V úterý sněžení v nižších polohách začne přecházet v déšť se sněhem nebo v déšť, ve středu by však už měly znovu převažovat přeháňky sněhové. Na silnicích v noci na středu hrozí nebezpečí náledí.   Denní teploty budou kolísat mezi minus čtyřmi stupni a nulou, ve středu mohou vystoupit až na plus dva stupně Celsia. Nejnižší noční teploty budou v rozmezí od minus šesti do minus dvou stupňů Celsia, při zmenšené oblačnosti mohou klesnout až na minus devět, v úterý na východní části území až na minus 12 stupňů. Ve středu v noci rtuť teploměru vystoupá až k nule, ve čtvrtek teploty opět o něco klesnou.     V sobotu byla nejvyšší sněhová pokrývka naměřena na krkonošské meteorologické stanici Labská bouda, kde dosáhla 100 centimetrů, Velký Javor na Šumavě hlásil 86 centimetrů a Luční Bouda v Krkonoších 82 centimetrů.   vit mkv  