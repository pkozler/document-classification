 CVVM: Češi za největší hrozbu považují organizovaný zločin  --------------------    Ke zpravodajství: GRAFIKA   Doplnili jsme další informace ve 3. a 4. odstavci a v závěru dvě TABULKY.   --------------------    Praha 19. ledna (ČTK) - Více než polovina lidí považuje za největší bezpečnostní hrozbu mezinárodní organizovaný zločin a teroristy. Vyplývá to z výsledků aktuálního průzkumu Centra pro výzkum veřejného mínění (CVVM), které má ČTK k dispozici. Za země představující bezpečnostní riziko lidé nejčastěji označují Afghánistán, Irák a Írán. Téměř polovina dotázaných považuje za reálnou hrozbu přírodní katastrofu, naopak obavy z války má jen necelá pětina Čechů.   Mezinárodní organizovaný zločin považuje za velkou hrozbu 57 procent dotázaných, teroristické skupiny či jednotlivce označilo za závažné ohrožení 52 procent. Uprchlíků z jiných zemí ani národnostních menšin žijících v Česku se lidé příliš neobávají, za hrozbu je má necelá čtvrtina dotázaných.   Jako nejvážnější reálnou hrozbu pro ČR lidé v současné době vnímají případnou přírodní katastrofu, které se obává 45 procent dotázaných. Jejich podíl se od předchozího průzkumu v roce 2009 zvýšil o deset procent, podle CVVM to zřejmě souvisí s povodněmi, které se v Česku v poslední době často opakují.   Naopak se snížil strach z epidemie. V minulém zkoumání, kdy lidé silně vnímali hrozící pandemii prasečí chřipky, se jí bálo 58 procent dotázaných, nyní ji za hrozbu označilo 24 procent lidí. Obavy z války vyjádřilo 16 procent účastníků průzkumu, tento podíl se dlouhodobě nemění.   Mezi zeměmi, které podle lidí představují bezpečnostní riziko, panují mezi Čechy největší obavy z Afghánistánu, který za hrozbu označilo 17 procent účastníků průzkumu, Irák 14 procent a Írán 13 procent. Celkem 11 procent lidí má obavy z Ruska a Severní Koreje.   Průzkumu, který se uskutečnil od 29. listopadu do 6. prosince loňského roku, se zúčastnilo 1037 lidí.     Reálnost hrozby pro ČR, vývoj názorů v procentech        2006  2007  2008  2009  2010     mezinárodní organizovaný zločin  69  62  61  56  57     teroristické skupiny i jednotlivci  59  53  53  49  52     uprchlíci  18  16  19  18  24     národnostní menšiny  11  10  19  14  21     epidemie  22  26  31  58  24     přírodní katastrofa  31  35  33  35  45     války  13  16  17  15  16     Zdroj: CVVM       Státy představující hrozbu pro ČR (údaje v procentech)        2006  2007  2008  2009  2010     Afghánistán  10  8  14  11  17     Irák  23  16  16  17  14     Írán  16  17  12  17  13     Ruská federace  10  16  17  14  11     Severní Korea (KLDR)  10  3  3  6  11     Čína  7  7  8  9  7     Spojené státy americké  8  12  8  5  5     Pákistán  3  3  6  4  4     Izrael  5  3  2  3  3     Německo  2  3  1  2  3     Palestina  4  2  1  1  3     Takový stát neexistuje  21  23  28  28  28     Neví  24  23  25  26  25     Zdroj: CVVM     vit mkv  