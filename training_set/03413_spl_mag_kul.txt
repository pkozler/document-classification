 idnes.cz a lidovky.cz: Divadlo Ta Fantastika kvůli penězům končí  --------------------    Ke zpravodajství: FOTO ve Fotobance  ID foto: F201009050204201, P200806250730001   --------------------    Praha 6. ledna (ČTK) - Divadlo Ta Fantastika po sedmnácti letech z finančních důvodů nejspíš končí. Prodává kostýmy a rekvizity. Majitelka a zpěvačka Lucie Bílá si ponechala meč z muzikálu Excalibur a růžový kožíšek z muzikálu Láska je láska. Uvedly to servery  www.lidovky.cz  a  www.idnes.cz . Za dobu své existence divadlo odehrálo 2800 představení pro více než milion lidí, uvedly servery.   Majitelé divadla Bílá a Julius Hirsch se s jeho uměleckým ředitelem a producentem Petrem Kratochvílem (dříve spolumajitelem) dohodli, že počkají na definitivní rozhodnutí Evropské unie o dotacích soukromým subjektům a na definitivní výsledek soudní pře o dotace s pražským magistrátem. Do té doby nebude divadlo produkovat žádné další muzikály ani činohry. Pokračovat bude jen v multimediálních programech.   Drtivá část všech nákladů na představení za poslední tři roky byla podle Kratochvíla hrazena z příjmů z multimediálních projektů divadla nebo z jeho vlastních peněz. "V současné diskriminační situaci a trvale probíhající nekalé soutěži již dále tímto způsobem pokračovat nechci," říká umělecký ředitel.   Kratochvíl začínal s projektem černého divadla Ta Fantastika v roce 1981 v New Yorku, po roce 1989 ho přenesl do Prahy a dodal k němu muzikálovou produkci.   Bílá serveru iDnes.cz řekla, že muzikál Carmen se bude dál hrát v koprodukci v Hudebním divadle v Karlíně a že si na památku Ta Fantastiky nechává jeden z mečů z Excaliburu a z muzikálu Láska je láska růžový kožíšek.   Deník Blesk dnes napsal, že i další herci si některé kostýmy odkoupili. O ostatní mají velký zájem fanoušci, zejména pak o brnění a meče, dodal list.   vh dr  