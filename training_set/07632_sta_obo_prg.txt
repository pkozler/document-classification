 Ekospol: Developeři v Praze nabízí víc bytů, než můžou prodat  Praha 25. ledna (ČTK) - Stavitelé mají v současnosti v Praze v prodejní nabídce 7084 nových bytů. To je zhruba dvou a půl násobek roční poptávky. Přibližně třetina z nabízených bytů už stojí a je v prodejní nabídce dlouhodobě. Vyplývá to z dnes zveřejněných statistik developerské společnosti Ekospol, která sleduje projekty s 50 a více byty.   Za celý rok 2010 developeři v hlavním městě prodali podle již dříve zveřejněných čísel Ekospolu 2691 bytů, což je meziroční nárůst o 39 procent.   "Pokud se v Praze vloni prodalo 2691 bytů a v letošním roce očekáváme prodej přesahující 3000, pak by se současná nabídka nových, cenově konkurenceschopných bytů měla blížit spíše hranici 6000," uvedl generální ředitel Ekospolu Evžen Korec.   Svá čísla o bytovém trhu v Praze minulý týden zveřejnila také společnost Trigema, která sleduje i projekty pod 50 bytů. Podle těchto údajů nabízel pražský trh na začátku letošního roku k prodeji 10.649 bytů. Z toho 2722 bytů je už podle Trigemy dokončených, na 1205 z nich již dokonce stojí přes rok.   dnv dvd  