 Marketérem roku Jiří Rückl ze společnosti Rückl Crystal  Praha 11. května (ČTK) - Marketérem roku 2010 se stal Jiří Rückl ze společnosti Rückl Crystal. Získal hlavní cenu v soutěži, kterou pořádá Česká marketingová společnost a výsledky vyhlásila dnes v podvečer v divadelním sále pražského klubu Lávka. Soutěž oceňuje osobnosti, které se úspěšné podílí na rozvoji vlastní firmy či instituce, pro niž pracují, i na rozvoji marketingu všeobecně.   Hodnotitelská komise vybírala z dvacítky kandidátů. Vedle hlavní ceny pro Rückla nazvané Velký delfín udělila hodnotitelská komise i několik zvláštních ocenění za mimořádné aktivity v oblastech posilování obecného povědomí významu marketingu pro rozvoj společnosti, praktického využívání marketingu v nejrůznějších oblastech a uplatňování nových trendů.   Přihlásit do soutěže se mohou všichni zájemci, kteří jsou činní v oblasti marketingu v jakékoliv hospodářské či jiné organizaci, podnikatelské i veřejné. U osobností navrhovaných na titul Marketér roku se hodnotí například její podíl na zvýšení konkurenčních schopností firmy či instituce, používání a prosazování nových metod a technik práce v marketingu, budování známosti značky a produktu či pedagogickou a publikační činnost v oblasti marketingu.   O rok dříve byla marketérkou roku vyhlášena Michaela Severová.   kri mha  