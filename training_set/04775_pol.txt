 Bílý dům chce do Afghánistánu vyslat dalších 1400 vojáků  Doplnili jsme údajný plán Nizozemska vyslat do Afghánistánu vojáky k výcvikové misi ve 2. a 3.odst. Dodali jsme do klíčových slov Nizozemsko.   --------------------    New York/Amsterodam 6. ledna (ČTK) - Spojené státy se chystají vyslat do Afghánistánu dalších 1400 vojáků, aby zvýšily svou bojovou sílu před jarní válečnou kampaní. List Wall Street Journal dnes napsal, že prapor příslušníků námořní pěchoty by mohl na místo určení dorazit už v polovině ledna. Jednotka má být rozmístěna v okolí jihoafghánského Kandaháru.   Novou misi v Afghánistánu plánuje podle dnešní zprávy listu De Volkskrant nizozemská vláda. Jen pár měsíců po stažení většiny svých vojáků připravuje prý Haag opětovné vyslání 350 policistů a vojáků, jejichž úkolem bude řídit výcvik domácích bezpečnostních sil v Kábulu a v severoafghánské provincii Kunduz.   Nizozemsko stáhlo většinu svého kontingentu o síle 1600 mužů z Afghánistánu ke konci září a oficiálně tak ukončilo jako první země NATO svou vojenskou misi v této zemi. NATO i USA ale podle agentury DPA naléhavě žádaly Haag, aby svou vojenskou angažovanost v Afghánistánu neskončil úplně, nýbrž aby nadále pomáhal alespoň při výcviku domácích jednotek. Podle představ nizozemského kabinetu, který má v pátek projednat plány, jež prosákly do tisku, mají v Afghánistánu kromě toho zůstat čtyři bojové letouny F-16 se zhruba 120 muži letového a pozemního personálu.   USA mají v současné době v Afghánistánu kolem 100.000 vojáků, a přestože jejich tlak na bojovníky Talibanu a Al-Káidy od roku 2008 zesiluje, je nyní afghánská opozice na vrcholu svých bojových sil. V roce 2010 padlo v Afghánistánu na 700 spojeneckých vojáků, mimořádně vysoký byl i počet obětí mezi civilním obyvatelstvem.   Prezident Barack Obama minulý měsíc potvrdil, že americké ozbrojené síly dosáhly v Afghánistánu takového pokroku, že může být zahájen již dříve oznámený odchod bojových jednotek ze země. Stahování amerických vojsk má začít v červenci a proces předání bezpečnostních kompetencí do rukou afghánských sil má skončit do roku 2014.   tw jas sva  