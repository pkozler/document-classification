 Akcie v Tokiu zpevnily, trh čeká solidní hospodářské výsledky  Tokio 19. ledna (ČTK) - Akcie na burze v Tokiu dnes pokračovaly v růstu a jejich hlavní index se pomalu vrací na zhruba osmiměsíční maximum, na němž byl nedávno. K růstu trhu přispěla očekávání solidních hospodářských výsledků nejen v Japonsku, ale i ve Spojených státech. Na devizových trzích v růstu pokračoval kurz eura, který se k dolaru vyšplhal na měsíční maximum.   Hlavní index Nikkei 225 zpevnil o 38,12 bodu a den uzavřel vyšší o 0,36 procenta na hodnotě 10.557,10 bodu. Blíží se tak první důležitější hranici odporu, která je těsně nad 10.620 body a index se jí dotknul minulý týden. Pokud by ji překročil, má volnou cestu až k 10.638 bodům, což je maximum z loňského května. Širší index Topix dnes vzrostl o 0,6 procenta na 936,87 bodu.   Akciovému trhu pomohly k růstu i velmi dobré výsledky hospodaření, které před zahájením tokijského obchodování zveřejnila americká společnost Apple. Příznivý vliv měly rovněž zprávy o zvýšení cílové ceny pro akcie dalších amerických firem Google a Caterpillar, horší výsledky banky Citigroup trhu nijak zvlášť neublížily.   Na devizových trzích se zvyšoval kurz eura, které k dolaru vystoupilo až na 1,3485 USD, a dostalo se tak na měsíční maximum. Euro těží hlavně ze zpráv, že o dluhopisy evropských zemí mají zájem investoři z Asie, a to včetně tamních centrálních bank. Tyto zprávy zmírňují dopady přetrvávající dluhové krize, která od loňska sužuje eurozónu.   "Obchodníci opouštějí spekulativní pozice na další pokles eura, protože měnu v posledních dnech při každém jejím poklesu nakupují některé státy v Asii," řekl jeden z obchodníků v Tokiu.   Euro vůči obecně slabému dolaru zpevnilo o 0,7 procenta na 1,3485 USD a je nejvýše od poloviny prosince. Obchodníci se teď patrně zaměří na to, zda bude euro schopno překonat hranici 1,35 USD, což je technicky důležitá úroveň. Zmíněná hranice je i klíčovou bariérou z hlediska opčních kontraktů, což znamená, že pokud euro vystoupí nad 1,35 USD, spekulanti zřejmě začnou měnu prodávat.   Takzvaný dolarový index pokračoval v poklesu a spadl až na 78,498 bodu. Ocitl se tak nejníže za dva měsíce. Za celý den oslabil o 0,6 procenta na 78,509 bodu. Dolar k japonskému jenu oslabil o 0,4 procenta na 82,21 JPY a zčásti reagoval na aktivitu japonských exportérů, kteří se americké měny zbavovali.   spr dvd  