 Na slavnostech v Ivančicích je zájem hlavně o čerstvý chřest  --------------------    Ke zpravodajství: FOTO/aktuality   --------------------    Ivančice 20. května (ČTK) - Na tradičních slavnostech chřestu, které se konají dnes a v sobotu v Ivančicích na Brněnsku, je zájem především o čerstvý chřest. Ten se prodává ve stáncích na různých místech ve městě. Organizátoři ho letos dovezli téměř čtyři tuny a věří, že ho vyprodají, sdělil ČTK Aleš Tureček, ředitel informačního centra, které akci pořádá.   Návštěvníci 17. ročníku akce mají možnost ochutnat i speciality z chřestu, které připravují restaurace z regionu, uvádí se na informačním serveru obce. "Zájem o speciality je zatím menší, než jsme předpokládali, ale je teprve pátek, tak doufáme, že bude třeba zítra větší," řekl Tureček.   Ivančice jsou s pěstováním chřestu spojeny už od 19. století, takzvaný "ivančický špargl" byl údajně kdysi v Evropě známější než plzeňské pivo. Chřest se dnes ale ve větším množství v Ivančicích nepěstuje, většinu chřestu dovezli organizátoři akce ze Slovenska.   Letos mají návštěvníci akce možnost ochutnat až 15 různých specialit z chřestu včetně dezertů. V nabídce jsou třeba pečená kuřecí prsa s kukuřičným pyré a chřestovým ragú, vařený chřest s estragonovým krémem, chřestová pomazánka, chřestový koláč s rebarborou nebo chřestové pirohy.   Podle webu informačního centra obce dovezl první sazenice do Ivančic v roce 1829 místní lékárník a radní Anton Worell. Jeho chřestovnictví pracovalo úspěšně téměř 90 let. Ivančický chřest pak prý město a jeho obyvatele proslavil v celém Rakousku-Uhersku i Evropě.   Ivančičtí se o obnovení pěstování chřestu ve velkém snaží od roku 1995, zatím však s nepříliš velkým úspěchem. V současnosti podle Turečka pěstují chřest jen místní zahrádkáři.   lab jnd  