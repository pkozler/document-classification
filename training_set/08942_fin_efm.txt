 Novým náměstkem České pojišťovny je Petr Lehký ze Škoda Auto  Praha 4. ledna (ČTK) - Novým náměstkem České pojišťovny zodpovědným za řízení a rozvoj distribuční sítě pro malé a střední firmy se od ledna 2011 stal Petr Lehký (40). Jde o novou pozici, která doposud v ČP neexistovala. Pojišťovna o tom informovala ČTK v tiskové zprávě.     Lehký přišel ze společnosti Škoda Auto, kde pracoval jak v mateřské společnosti v Mladé Boleslavi na pozici ředitele pro prodej automobilů pro ČR, tak i ve Škoda Auto Slovensko, v níž působil na pozici ředitele prodeje nových automobilů na Slovensku. Expertní znalosti a zkušenosti získal během profesní kariéry také ve společnostech ŠkoFIN a GE Money Multiservis.   Česká pojišťovna je součástí Generali PPF Holdingu B.V., který působí ve 14 zemích střední a východní Evropy. Holding spravuje prostřednictvím svých dceřiných společností aktiva 14 miliard eur a poskytuje v regionu služby více než 10 milionům klientů. Generali PPF Holding B.V. je společný podnik Assicurazioni Generali (51 procent) a PPF Group (49 procent).   fd vju  