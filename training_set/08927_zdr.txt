 ČLK: Potlačením korupce budou peníze na platy lékařů  --------------------    Ke zpravodajství: AUDIO   Upravili jsme v celém textu a doplnili TABULKY a vyjádření mluvčího MZ Sršně ve 2. a 7. odst., zdravotních pojišťoven v 5. odst., prezidenta Kubka v 6. odst. a mluvčí SÚKL Petlákové v 9. odst.   --------------------    Praha 11. ledna (ČTK) - České zdravotnictví je podle prezidenta České lékařské komory (ČLK) Milana Kubka prorostlé korupcí. Peníze na vyšší platy lékařů se podle něj ztrácejí například v nákupech předražených přístrojů či léků. ČLK se spojí v boji proti korupci s Transparency International a očekává, jak se vláda postaví k hnutí Děkujeme, odcházíme, které chce zavedením pořádku získat peníze na platy lékařů. Kubek to dnes řekl novinářům.   Mluvčí ministerstva Vlastimil Sršeň ČTK řekl, že protikorupční strategie se připravuje, ministr Leoš Heger (TOP 09) minulý týden slíbil, že ji do dvou týdnů zveřejní. Představí ji veřejnosti příští čtvrtek.   Argument korupce je v rámci lékařské rebelie nový, dosud lékaři poukazovali hlavně na to, že mají málo peněz a v zahraničí či soukromé sféře dostanou více, aniž by museli sloužit tolik přesčasů.   "ČLK podporuje akci lékařských odborů, je to jednoznačně nejsilnější proreformní hnutí," řekl Kubek. Protestující lékaři podle něj nechtějí odcházet do ciziny, volají po pořádku a potlačení korupce, aby mohli zůstat v českých a moravských nemocnicích.   "Kdo nepodporuje protestující lékaře, podporuje korupci," prohlásil Kubek. Peníze navíc by podle něj přinesla změna úhradové vyhlášky, takže by pojišťovny platily za léčení víc a nemocnice by mohly zvýšit platy. Zdravotní pojišťovny na to podle Kubka mají. Pojišťovny ale argumentují tím, že rezervy mají pro překlenutí prvních měsíců letošního roku, než snad stoupne s poklesem nezaměstnanosti výběr pojistného.   Ministerstvo by podle Kubka mělo prosadit změny v přerozdělování, aby větší díl z vybraného pojistného dostaly pojišťovny na více nemocné lidi. Kubek požaduje zbrzdit příliv nových drahých léků, u nichž prý není přínos k léčbě dosud prokázaný, nebo je ve srovnání s cenou velmi malý. Chce regulovat peníze pro centra specializované péče a požaduje, aby nemocnice zveřejňovaly na internetu, za kolik nakupují přístroje.   Sršeň uvedl, že na nákupy přístrojů ve 12 nemocnicích přímo řízených státem dohlédne přístrojová komise na ministerstvu. V ČR je 191 nemocnic, lékaři hrozí odchody spíše v těch menších. Na nákupy přístrojů si podle Sršně musejí ve svých nemocnicích dohlédnout kraje.   Další peníze lze podle Kubka získat administrativním snížením cen a úhrad všech léků o 15 procent. "Zkrátí se tak neoprávněné zisky farmaceutických firem a získá se třetina z potřebných tří miliard na zvýšení platů lékařů," řekl Kubek.   Revize cen a úhrad dělá Státní ústav pro kontrolu léčiv (SÚKL). Mluvčí Veronika Petláková ČTK řekla, že u všech léků už jsou hotové revize cen a u všech zahájené revize úhrad, u části jsou revize úhrad už hotové. Správní řízení ale má své lhůty, firmy se opakovaně odvolávají, takže se rozhodnutí zdržuje.     Počty lékařů, kteří požádali o potvrzení ČLK potřebné pro práci v cizině     2006  348     2007  339     2008  313     2009  336     2010  691       Růst výdajů za léky a na celé zdravotnictví v procentech      meziroční nárost za léky  meziroční nárůst na celé zdravotnictví     2005   + 13,9   + 4,5     2006   - 9,1   + 3,7     2007   + 13,9   + 6,7     2008   + 8,3   + 7,2     2009   + 9,6   + 8,4     Zdroj: ČLK     nam mkv  