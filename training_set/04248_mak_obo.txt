 ČSÚ: Maloobchodní tržby v listopadu meziročně vzrostly o pět pct  --------------------    Ke zpravodajství: GRAFIKA   Doplnili jsme další údaje ČSÚ od 5. odstavce.   --------------------    Praha 11. ledna (ČTK) - Maloobchodní tržby v listopadu bez sezonního očistění meziročně vzrostly o pět procent po říjnovém poklesu o 0,7 procenta. Výsledek byl ovlivněn zejména růstem tržeb v motoristickém segmentu a vyšším počtem pracovních dní. Uvedl to dnes Český statistický úřad.   Po očištění o sezonní vlivy, kalendářní a pracovní dny se tržby v maloobchodě včetně prodeje a oprav motorových vozidel v listopadu snížily reálně meziměsíčně o 0,3 procenta. Meziročně se naopak zvýšily o 3,4 procenta.   Sezonně očištěné tržby za prodej a opravy motorových vozidel se zvýšily reálně meziměsíčně o 0,2 procenta a meziročně o 12 procent. Neočištěné tržby vzrostly meziročně o 15,2 procenta, z toho za prodej motorových vozidel včetně náhradních dílů o 16,3 procenta.   "Třetí nejvyšší růst v roce 2010 byl ovlivněn kromě vyššího počtu pracovních dní také zvýšeným prodejem nákladních automobilů a pokračujícím zvýšeným prodejem pneumatik. S tím souvisel i růst tržeb za opravy o 9,6 procenta, který byl nejvyšší od července 2008," uvedl ČSÚ.   V maloobchodě včetně prodeje pohonných hmot se sezonně očištěné tržby snížily reálně meziměsíčně o půl procenta a meziročně se zvýšily o 0,2 procenta. Sezonně neočištěné tržby vzrostly meziročně o 1,2 procenta, v tom za nepotravinářské zboží o 2,6 procenta a za potraviny o 1,3 procenta. Za pohonné hmoty naopak klesly o 4,9 procenta.   Rostl zejména prodej přes internet či prostřednictvím zásilkové služby o 24 procent, textilu a obuvi o 8,7 procenta, počítačového a komunikačního zařízení o 6,8 procenta, výrobků pro kulturu a rekreaci o 5,3 procenta, v nespecializovaných prodejnách s převahou potravin o 1,4 procenta a potravin ve specializovaných prodejnách o 0,6 procenta.   Naopak klesly tržby za pohonné hmoty o 4,9 procenta, v nespecializovaných prodejnách s převahou nepotravinářského zboží o 4,3 procenta, za smíšený sortiment ve stáncích a na trzích o 3,8 procenta, za sortiment prodávaný mimo prodejny, stánky a trhy o 2,6 procenta a za výrobky pro domácnost o 1,6 procenta.   Cenový deflátor ke stejnému období předcházejícího roku byl 100,3 procenta. Podle statistiků dále rostly ceny pohonných hmot o 11,3 procenta. Podstatně méně se pak zvýšily ceny za zboží prodávané v nespecializovaných prodejnách s převahou potravin o procento a ve stáncích a na trzích o 0,9 procenta. Nejvýrazněji se snížily ceny počítačových a komunikačních zařízení o 7,3 procenta, použitého zboží o 5,3 procenta, textilu a obuvi o 4,3 procenta a zboží prodávaného přes internet či prostřednictvím zásilkové služby o 4,2 procenta.   Podle údajů zveřejněných Eurostatem se v listopadu 2010 sezonně očištěné tržby v maloobchodě v evropské sedmadvacítce snížily reálně meziměsíčně o 0,4 procenta. Meziročně po očištění o pracovní dny vzrostly o 0,8 procenta. Nejrychleji rostly tržby v Polsku o 11,8 procenta, v Lotyšsku o 8,1 procenta a Estonsku o 7,5 procenta. Naopak nejvíce se snížily v Rumunsku o 8,9 procenta, v Bulharsku o 5,2 procenta a v Portugalsku, kde klesly o 4,7 procenta.   jap jw dvd  