 Hradecký kraj chce letos z EU získat půl miliardy korun  Hradec Králové 19. ledna (ČTK) - Královéhradecký kraj by chtěl letos z fondů Evropské unie získat dotace více než půl miliardy korun. Chce je použít například na opravy opěrných zdí u silnic, zateplení školních budov, výstavbu archeologického parku či digitálního planetária. ČTK to dnes řekl Jiří Hošna z tiskového oddělení kraje. Zatím kraj za evropské dotace realizuje projekty ve výši asi dvou miliard korun.   Projekt rozšíření Archeoparku ve Všestarech na Hradecku by měl přijít na asi 47 milionů korun. Výstavba digitálního planetária v Hradci Králové je za více než 100 milionů korun. Z dotací EU chce kraj také postavit operační středisko zdravotnické záchranné služby za téměř 39 milionů korun.   Další desítky milionů korun budou směřovat na rekonstrukce a zateplení škol, propagaci a prezentaci kraje jako turistické oblasti či digitalizaci úřadu. "Pro kraj je úspěšné čerpání dotací z EU jednou z priorit. Díky evropským financím je možné investovat do všech důležitých oblastí, jako je doprava, školství či zdravotnictví," uvedl hejtman Lubomír Franc.   Z již běžících projektů jdou značné sumy do oprav silnic. Jde například o další etapu rekonstrukcí mostů za 86 milionů korun, rekonstrukci zdí na silnici z Vrchlabí do Špindlerova Mlýna za více než 80 milionů či průtah Novým Bydžovem za necelých 50 milionů korun. Desítky milionů korun dále směřují na zateplení nemocničních a školních budov a výstavbu center odborného vzdělávání při středních školách. Významných 270 milionů korun obdrží projekt služeb sociální prevence v regionu.   ry sap    