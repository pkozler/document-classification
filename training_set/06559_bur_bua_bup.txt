 Americké akcie v úterý uzavřely bez větších změn, dolar posílil  New York 5. ledna (ČTK) - Americké akcie v úterý uzavřely bez výraznějších změn. Obchodníci si příliš nevšímali příznivých údajů o vývoji továrních zakázek a prodeji automobilů ve Spojených státech. Americký dolar zpevnil z třítýdenního minima vůči euru.   Klíčový Dow Jonesův index se zvýšil o 0,18 procenta na 11.691,18 bodu. Širší index Standard &amp; Poor's 500 naopak klesl o 0,13 procenta na 1270,20 bodu.   Za nárůstem Dow Jonesova indexu stál producent hliníku Alcoa, který posílil o 4,6 procenta díky očekávání dobrých čtvrtletních výsledků. Nejvýraznější pokles z titulů zařazených do tohoto indexu vykázal řetězec restaurací s rychlým občerstvením McDonald's, který oslabil o tři procenta.   Těžařské a energetické společnosti se dostaly pod tlak kvůli poklesu cen ropy, kovů a dalších komodit. Dolů zamířily kvůli obavám z nižších zisků rovněž maloobchodní prodejci potravin.   Nové zakázky amerických továren v listopadu nečekaně vzrostly a bez započtení odvětví dopravy vykázaly nejvyšší nárůst za osm měsíců. Americké automobilky General Motors, Ford a Chrysler pak loni překonaly krizový rok 2009 a zvýšily prodej osobních a lehkých užitkových vozů na domácím trhu.   Na devizovém trhu dolar navzdory počátečnímu poklesu posílil vůči euru díky příznivým údajům o americké ekonomice. V závěru obchodování v New Yorku jednotná evropská měna vůči dolaru klesla o 0,3 procenta na 1,3323 USD. Předtím se vyšplhala až na třítýdenní maximum 1,3435 USD, napsala agentura Reuters.   pmh dvd  