 Prvním miminkem v Plzeňském kraji je holčička Terezka z Klatovska  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   --------------------    Plzeň 1. ledna (ČTK) - Prvním miminkem v Plzeňském kraji narozeným v roce 2011 je Terezka Vilímová z Mlázov u Klatov. Na svět přišla v klatovské nemocnici dnes ráno v 05:09. Holčička váží 2,75 kilogramu a měří 48 centimetrů. Je zatím jediným miminkem v regionu, které se do dnešních 07:30 narodilo. Z ostatních pěti nemocnic v kraji hlásí první den v roce 2011 zatím klid, zjistila ČTK.   "Terezka se narodila přirozenou cestou," uvedla sestra gynekologicko-porodnického oddělení nemocnice v Klatovech. Děvčátko i maminka jsou v pořádku. Podle sestry byl konec roku klidný, naopak velký "fofr" zaznamenala porodnice před Vánoci, kdy se narodilo hodně dětí císařským řezem.   Další miminka by se měla dnes narodit v nemocnici v Rokycanech, kde ráno na porod čekaly dvě ženy. Poslední dítě roku 2010 tam přišlo na svět 31. prosince v 17:40. "Jednalo se o vyvolávaný porod," uvedla sestra. Oproti roku 2009, kdy se v Rokycanech narodilo kolem 520 dětí, byl loňský rok slabší. Nemocnice eviduje kolem 420 novorozeňat.   Na první letošní miminko čekají i další zařízení jako nemocnice v Domažlicích, ve Stodě a také obě nemocnice v Plzni, tedy Mulačova i fakultní. "Hodně porodů jsme měli před Vánoci, maminky se možná víc snažily, aby byly na svátky doma. Nyní máme klid," uvedla sestra porodnice v Domažlicích, kde za loňský rok hlásí kolem 700 novorozeňat.   Celkem 634 porodů eviduje za uplynulý rok plzeňská Mulačova nemocnice. Číslo je ve srovnání s rokem 2009 slabší. Naopak více dětí se narodilo vloni ve Stodě na jihu Plzeňska, kolem 430. Poslední tam přišlo na svět 31. prosince v 05:15.   Celkem 3396 dětí přivedli na svět v největším zařízení v kraji, na Gynekologicko-porodnické klinice Fakultní nemocnice v Plzni, která řeší nejkomplikovanější případy z celých západních Čech. Zatímco například letošní listopad byl podle tamní sestry slabší, prosinec naopak na množství porodů silnější. První lednový den roku 2011 je však klid, poslední miminko se narodilo na Silvestra v 19:25.   Plzeňský kraj obdaruje první holčičku i chlapečka v regionu částkou 10.000 korun.   Václav Prokš jpt  