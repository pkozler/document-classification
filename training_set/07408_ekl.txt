 Čtyři nosorožci z dvorské zoo se prý v Keni výborně adaptovali  --------------------    Ke zpravodajství: FOTO/aktuality   --------------------    Dvůr Králové nad Labem (Trutnovsko) 25. ledna (ČTK) - Čtyři severní bílí nosorožci, kteří byli v prosinci 2009 převezeni z dvorské zoo do keňské rezervace Ol Pejeta, se v Africe výborně adaptovali. ČTK o tom informovala ředitelka dvorské zoo Dana Holečková, která se v Keni zúčastnila pracovního jednání výboru, který řídí projekt na záchranu severního bílého nosorožce.   "Dojmy z Keni jsou úžasné, zvířata se výborně adaptovala, daří se jim a z toho mám velkou radost," uvedla Holečková. Pravidelně odebírané vzorky trusu prokázaly, že samice Fatu cykluje. "Další vzorky jsme teď přivezli s sebou, tento týden budou poslány do odborné laboratoře ve Vídni a do čtrnácti dnů budeme mít výsledky," uvedla ředitelka. Ošetřovatelé u samice Fatu a samce Suniho pozorují sexuální zájem a zřejmě i páření. "To je velmi dobrá zpráva a očekává se, že by mohla přinést ovoce," uvedla ředitelka.   Nosorožci Suni a Fatu dosud žijí v přírodním výběhu o rozloze osmi hektarů, který by se měl rozšířit. Samec Súdán a samice Nájin spolu od začátku května žijí ve výběhu o rozloze 300 hektarů, ve kterém jsou umístění také jižní bílí nosorožci. "Soužití je velmi dobré, stejně jako podmínky pro život a rozmnožování, nosorožci potřebují však dostatek času, a my věříme, že se brzy dočkáme ještě lepších zpráv," uvedla Holečková.   Samci nosorožce bílého Súdán a Suni a samice Nájin a Fatu mají pomoci zachránit tento vzácný druh nosorožce. Zoologové věří tomu, že v přirozeném prostředí v Africe by se hormonální hladina samic mohla vrátit na normální úroveň, a tudíž by mohly zabřeznout. V zajetí se to nedařilo. V zajetí žijí kromě čtveřice dvorských nosorožců v Keni další dva ve dvorské zoo a ještě samec a samice v americkém San Diegu. Podle neověřených informací v Súdánu odborníci objevili tři jedince, samce, samici a mládě.   sja snm  