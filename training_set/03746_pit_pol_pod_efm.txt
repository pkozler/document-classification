 Ořechov a Bory na Vysočině budou mít místo pošty výdejní místo  Jihlava 31. ledna (ČTK) - V Ořechově a Borech na Žďársku dnes Česká pošta uzavře své pobočky. V nejbližší době by v těchto vesnicích měla vzniknout výdejní místa pro vydávání a případně i přijímání zásilek. Kompletní služby zajistí motorizovaná pošta, sdělila ČTK mluvčí České pošty Marta Selicharová. O změnách v poštovních službách teď pošta vyjednává s dalšími více než dvěma desítkami obcí na území kraje. Starostům, které oslovila ČTK, se chystané změny nelíbí. Nevidí prý ale způsob, jak se jim bránit.   Bory se 400 obyvateli budou v únoru závislé jen na motorizované poštovní službě. Výdejní místo by mohlo fungovat od března, umístěno asi bude na obecním úřadě. "Jednáme kolem něj," řekl starosta Josef Březka.   Výdejní místo zatím nemá ani Ořechov, kde žije 320 lidí. "Měli jsme zájemkyni, ale nebyla pro ni akceptovatelná smlouva, tak od toho ustoupila," vysvětlila starostka Petra Slámová. Výdejní místo je podle ní ale potřeba, protože bez něj by se služby pro obyvatele určitě zhoršily. Špatné by to podle ní bylo hlavně pro důchodce, kteří poštou dostávají důchody a složenkami hradí všechny platby. "Motorizovaná služba jezdí nepravidelně a člověk aby čekal celý den doma," řekla.   Zavírání pošt v Borech a Ořechově je součástí projektu České pošty na optimalizaci poštovní sítě. Do roku 2017 se změny formy poštovní obsluhy budou týkat několika stovek míst v republice. "Cílové číslo ještě neexistuje, pošta pouze vytypovala a na základě matematického modelu spočítala ideální podobu poštovní sítě," uvedla Selicharová. Dodala, že pošta vždy jedná se zástupci obcí, kterých se optimalizace týká.   Na Žďársku se nyní vyjednává se starosty Heřmanova a Vidonína; obě pošty obsluhuje jedna pracovnice ve střídavém režimu. Osloveny byly i obce Netín a Rovečné. Už loni byla podle Selicharové předjednána změna poštovní obsluhy ve Fryšavě pod Žákovou horou.   Fryšavský starosta Josef Fiala s rušením pošty nesouhlasí. "Je to jedna z mála služeb, která v obci je, a lidé jsou na ni odjakživa zvyklí," řekl. Doplnil, že kromě 340 stálých obyvatel využívají poštu i rekreanti z 80 rekreačních chat a chalup.   V Beneticích na Třebíčsku pošta skončí v polovině února. Podle starosty Karla Houzara nepřijeli zástupci České pošty vyjednávat, ale jen oznámit termín zrušení. Starosta doufá, že v obci bude alespoň výdejní místo, vzniknout by mohlo v obchodě. Určitě ale nebude fungovat hned po zavření pošty. Houzar uvedl, že mluvil se starosty dalších stejně postižených obcí, ani oni s rušením pošt nesouhlasí. "Ale asi nám v současné době nezbývá nic jiného. Snažíme se zachránit, co se dá," řekl.   Na Třebíčsku by se změny v poštovních službách měly týkat celkem osmi obcí. V Biskupicích by od března mělo fungovat první výdejní místo v okrese. Zástupci České pošty už podle Selicharové kromě Benetic oslovili i Čikov, Hodov, Budkov, Domamil, Kramolín a Rapotice. Na Jihlavsku jedná pošta se zástupci šesti obcí a na Pelhřimovsku se třemi. Na Havlíčkobrodsku by měla v nejbližších měsících vzniknout dvě výdejní místa.   vst mol  