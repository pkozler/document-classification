 Elektrárně Dlouhé Stráně vzrostl díky lanovce počet návštěvníků  --------------------    Ke zpravodajství: PROFIL; FOTO ve Fotobance; GRAFIKA  ID foto:  FO03009865 ,  FO03009841 ,  FO01288918   Sada foto:  http://multimedia.ctk.cz/cs/foto/udalosti/4994303/elektrarna-dlouhe-strane    --------------------    Šumperk 19. června (ČTK) - Vodní přečerpávací elektrárně Dlouhé Stráně na Šumpersku, která v pondělí oslaví 15 let od uvedení do provozu, letos meziročně vzrostla návštěvnost díky letnímu provozu šestisedačkové lanovky v nedalekých Koutech nad Desnou. Zatímco loni elektrárnu navštívilo od začátku roku do poloviny června asi 17.700 lidí, letos ve stejném období počet návštěvníků stoupl na 20.100. ČTK to řekl mluvčí skupiny ČEZ pro střední a severní Moravu Jaroslav Jurča.   Lanovka v Koutech je v letních měsících v provozu poprvé. "Na nárůstu má výrazný podíl. Bez ní by byla návštěvnost elektrárny menší než loni asi o 2600 osob. Prostřednictvím lanovky navštívilo elektrárnu 4995 lidí," uvedl mluvčí.   Cílová stanice lanovky je od horní nádrže elektrárny vzdálená asi čtyři kilometry. Lidé k nádrži mohou dojít pěšky, dojet na kole a in-line bruslích nebo o víkendech mikrobusem. "Od července bude mikrobus v provozu každý den," řekl ředitel areálu Kouty Martin Medřický.   Loni návštěvnost vyhledávané stavebně-technické památky podle Jurči klesla na 48.000 osob ze zhruba 54.000 lidí o rok dřív. "Menší počet je dán především špatným počasím. Jen v měsíci květnu 2010 byla odhlášena polovina exkurzí. Celý měsíc pršelo a projevilo se to v poklesu návštěvnosti i u okolních turistických cílů," uvedl mluvčí.   Nejvíce lidí, přes 60.000, si přijelo podle něj prohlédnout elektrárnu v roce 2006. "V tomto roce ještě nebyl regulován počet výjezdů k elektrárně a horní nádrži. Vzhledem k velkému pohybu vozidel v chráněné krajinné oblasti byl jejich počet omezován a od roku 2009 byl osobním autům vjezd zakázán, k elektrárně a horní nádrži už smí jen osm autobusů denně," řekl mluvčí.   Přečerpávací elektrárny patří k nejsložitějším vodním dílům sloužícím k energetickým účelům. Elektrárna Dlouhé Stráně je zřejmě nejznámějším zařízením tohoto druhu u nás. Stavba byla uvedena do provozu před 15 lety, 20. června 1996.   V energetické soustavě mají Dlouhé Stráně funkci jak při využití přebytku energie, která se využívá pro přečerpání vody z dolní do horní nádrže, tak v období nedostatku energie, kdy elektrárna elektřinu vyrábí.   orv dvd  