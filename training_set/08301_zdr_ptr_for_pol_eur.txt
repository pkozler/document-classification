 Testy v Německu vyvrátily podezření na španělské okurky  Berlín 31. května (zpravodaj ČTK) - Testy v Německu nepotvrdily, že dovážené španělské okurky byly kontaminovány nebezpečným typem střevní bakterie E.coli (EHEC), jak se úřady dříve domnívaly. Oznámila to dnes podle agentury DPA hamburská ministryně zdravotnictví Cornelia Prüferová-Storcksová.   Na okurkách byl podle ní sice zjištěn výskyt EHEC, nikoli však její toxické varianty O104, která si v Německu vyžádala už 15 mrtvých. První oběť dnes ohlásilo také Švédsko. Případy nákazy se objevily i v dalších evropských státech. V Česku úřady prověřují dvě podezření na nákazu.   "Naše naděje, že jsme objevili zdroj těžkých a komplikovaných případů, se bohužel podle prvních výsledků nenaplnila," prohlásila Prüferová-Storcksová. Zdroj nákazy tak podle ní zůstává neznámý. Zveřejnění podezření vůči okurkám ze Španělska považuje však za správné.   fln ank  