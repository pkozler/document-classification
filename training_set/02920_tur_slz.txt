 ČSÚ: Počet přenocování v českých hotelech v 1. čtvrtletí vzrostl  --------------------    Ke zpravodajství: GRAFIKA   Doplnili jsme informace Asociace českých cestovních kanceláří a agentur v 5. a 6. odstavci.   --------------------    Praha 10. května (ČTK) - Počet přenocování hostů v tuzemských hromadných ubytovacích zařízeních v prvním letošním čtvrtletí vzrostl meziročně o 6,5 procenta na 7,4 milionu. Celkově přijelo 2,4 milionů hostů, což je o 8,5 procenta více než před rokem. Zahraničních turistů přibylo sedm procent, domácích přijelo o deset procent více. Údaje o návštěvnosti v hromadných ubytovacích zařízeních cestovního ruchu dnes zveřejnil Český statistický úřad.   Výrazný meziroční nárůst zaznamenaly hotely nižších kategorií. Zatímco v jednohvězdičkových hotelech počet přenocování stoupl o 20,5 procenta a v hotelech garni o 18 procent, v pětihvězdičkových hotelech to bylo o 3,4 procenta a v penzionech jen o 0,2 procenta.   Z hlediska počtu přenocování přispěli k růstu návštěvnosti více zahraniční turisté, a to o 7,1 procenta. Domácí hosté se podíleli 5,8 procenta.   Co se týče počtu příjezdů do tuzemských ubytovacích zřízení, kopíroval zhruba počet přenocování. Nejvíce se také zvýšily příjezdy hostů do jednohvězdičkových hotelů, a to o 23 procent, do hotelů garni o 19,3 procenta. Podobný nárůst zaznamenaly i dvouvězdičkové hotely, a to o 16,3 procenta. Příjezdy návštěvníků do pětihvězdičkových hotelů se meziročně zvýšily o 2,2 procenta a do penzionů o čtyři procenta.   Podle mluvčího Asociace českých cestovních kanceláří a agentur Tomia Okamury se po loňském úbytku zimních pobytů Češi znovu vrátili na tuzemské hory. Jejich častými návštěvníky ale byli i Němci a Poláci, kterých spolu s Rusy přijelo do země vůbec nejvíce. Cílem Rusů bylo hlavní město a tuzemské lázně.   Další nárůst počtu pobytů i cizinců v ČR a českých turistů v zahraničí čeká asociace příští zimu. "Předpokládáme, že na předkrizová čísla se dostaneme již následující zimní sezonu," doplnil mluvčí.   V regionálním členění vykázala nejvyšší růst ubytovací zařízení v kraji Vysočina o 21,7 procenta, a to především díky pořadatelství juniorského mistrovství světa v biatlonu v Novém Městě na Moravě. Významnější nárůst, přes hranici deseti procent, byl rovněž patrný v kraji Ústeckém (o 19 procent) a krajích Karlovarském (o 10,4 procenta), Libereckém (o 10,2 procenta) a Moravskoslezském (o deset procent). Pouze v Jihočeském kraji přenocovalo méně hostů než ve stejném období roku 2010, a to o 0,1 procenta.   Podle počtu příjezdů z regionálního pohledu byl v prvním čtvrtletí meziroční nárůst ve všech krajích. Největší byl v krajích Ústeckém (o 25,1 procenta), Karlovarském (o 19,4 procenta) a Pardubickém (o 15 procenta). Nejmenší nárůst zaznamenaly kraje Jihomoravský (o 4,3 procenta) a Královéhradecký (o 5,1 procenta).   Nejvíce zahraničních hostů přijelo již tradičně z Německa. Němců přijelo v prvních třech měsících roku 265.000, což bylo meziročně více o 2,2 procenta. Druhou nejpočetnější skupinu zahraničních turistů tvořili Rusové, kterých přijelo 113.000 s meziročním zvýšením příjezdů o 42 procent.   Z prvních deseti zemí, ze kterých zahraniční hosté přijíždějí nejčastěji, vzrostl dále významně počet hostů z Francie (o 23,3 procenta), Slovenska (o 14,7 procenta) a Nizozemska (o 12,5 procenta). Naopak hostů z Itálie a Velké Británie přijelo méně (o 7,4 procenta, respektive o 7,3 procenta).   V lázeňských zařízeních dosáhl počet přenocování hostů celkem 1,3 milionu, což bylo meziročně o 2,8 procenta více. Z toho bylo nerezidentů více o 4,8 procenta a u domácích o 1,1 procenta. Hostů do lázeňských ubytovacích zařízení přijelo celkem 153.000, což je o 7,5 procenta více než ve stejném období předchozího roku. Počet domácích hostů se zvýšil o 7,7 procenta a zahraničních o 7,3 procenta.   V Karlovarském kraji, který trvale vykazuje více než polovinu z celkové návštěvnosti lázeňských zařízení, se počet přenocování domácích hostů zvýšil o 16,9 procenta a zahraničních o 5,5 procenta. Vzrostl rovněž počet příjezdů, u rezidentů o 26,6 procenta a nerezidentů o 7,3 procenta.   Pokoje v hotelech a penzionech byly v prvním čtvrtletí využity z 32,8 procenta, což bylo meziročně více o 0,4 procentního bodu. Čtyřhvězdičkové hotely byly využity z 40,9 procenta s nárůstem o 0,7 procentního bodu. Pětihvězdičkové hotely zůstaly na stejné úrovni 37 procent. Pokles o jeden procentní bod zaznamenaly ostatní hotely a penziony, u nichž je využití pokojů tradičně nejnižší, a to 22,5 procenta.   vrk vju mha  