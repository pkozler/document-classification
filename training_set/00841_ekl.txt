 Více než 1700 lidí v Ostravě využívá popelnice na zelený odpad  Ostrava 10. května (ČTK) - Více než 1700 lidí v Ostravě a okolí si už objednalo speciální popelnice na zelený odpad a pravidelně si je nechává vyvážet. Novinku nabízí od letošního jara společnost OZO Ostrava, která se ve městě stará o odvoz a zpracování odpadů. Informovala o tom mluvčí společnosti Vladimíra Karasová.   Uvedla, že tak velký zájem firma nečekala. "Nevěděli jsme, jak budou občané na naši nabídku reagovat, a tak jsme měli pro začátek připraveno tisíc nádob. Ty byly tak rychle rozebrány, že jsme museli urychleně přiobjednávat další," uvedla Karasová.   Za vývoz nádoby o objemu 120 litrů platí Ostravané 60 korun měsíčně, za dvojnásobně velkou popelnici 80 korun. Mimo Ostravu služba stojí 80 a 95 korun. Popeláři vyvážejí tyto nádoby od dubna do listopadu každé dva týdny. "Kromě toho mohou občané stále vozit a zdarma odkládat zelený odpad do sběrných dvorů, v obcích mimo Ostravu do kontejnerů zajištěných obcí," doplnila mluvčí OZO.   Ze svezené zeleně vyrobí kompostárna v Ostravě-Hrušově kompost a zeminový substrát, které bude OZO prodávat firmám i jednotlivcům. "Chceme od občanů získat a zpracovat na naší kompostárně co nejvíce zeleného odpadu," uvedl ředitel OZO Ostrava Karel Belda. Karasová dodala, že z 1735 nádob společnost v dubnu svezla více než 60 tun zeleně.   vpl snm  