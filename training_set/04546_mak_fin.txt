 Globální ekonomika je podle bankéřů zpět na cestě k oživení  --------------------    Ke zpravodajství: FOTO/aktuality   --------------------    Basilej 10. ledna (ČTK) - Světová ekonomika je po globální finanční krizi zpět na cestě k oživení. Rychle rostoucí rozvíjející se země však ohrožuje inflace, zvláště kvůli rostoucím cenám potravin. Uvedl to na závěr pravidelného dvoudenního zasedání představitelů světových centrálních bank šéf Evropské centrální banky Jean-Claude Trichet.   "Na úrovní globální ekonomiky je oživení potvrzeno. Růst je a musím říct, že zvlášť působivý je v rozvíjejících se zemích," uvedl Trichet na tiskové konferenci. "V mnoha případech reálná ekonomika prokázala schopnost chovat se lépe, než uváděla prognóza."   Trichet, který předsedal skupině guvernérů, současně dodal, že bankéři nemluvili o dluhové krizi v Evropě a jednotlivých zemích, zvláště v Portugalsku. Zdroje uvádějí, že někteří členové Evropské unie tlačí na Portugalsko, aby přijalo pomoc.   Guvernéři se podle Tricheta shodli, že je velmi důležité držet na uzdě inflaci a vytvářet nová pracovní místa. Inflační tlaky jsou nyní silné hlavně v rozvíjejících se zemích, v rozvinutém světě jsou slabší. Největší vliv na inflační tlaky mají ceny potravin, které minulý měsíc stouply na nový rekord a Organizace OSN pro výživu a zemědělství (FAO) varovala, že kvůli špatnému počasí mohou ceny hlavních obilovin dále růst.   Nadále zdražuje rovněž ropa. Za posledních šest měsíců se cena ropy zvýšila o téměř 30 procent a nyní je nejvýše od konce roku 2008, napsaly agentury AP a Reuters.   irl vju  