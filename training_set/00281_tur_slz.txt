 New York loni navštívilo rekordních 48,7 milionu turistů  New York 4. ledna (ČTK) - Město New York loni přivítalo rekordní počet turistů. Celkem jich přijelo 48,7 milionu, meziročně o sedm procent více. V roce 2009 počet turistů naopak poprvé od roku 2001 klesl. Uvedl to dnes starosta města Michael Bloomberg.   Předchozí rekord v návštěvnosti město zaznamenalo v roce 2008. Tehdy do New Yorku přicestovalo 47 milionů turistů.   Vedení města očekávalo, že počet turistů stoupne za 2010 jen na 47,5 milionu. Bloomberg v roce 2007 stanovil za cíl zvýšit počet turistů ve městě do roku 2012 na 50 milionů.   Domácích turistů přijelo loni do města 39 milionů, zbývajících 9,7 milionu bylo ze zahraničí. Oba údaje jsou rovněž rekordní.   Turistika je pátým největším průmyslem města. Zaměstnává také rekordní počet Newyorčanů. Loni v pohostinství vzniklo 6600 nových pracovních míst.   "Síla našeho cestovního ruchu je jedním z důvodů, proč je město New York méně ovlivněno národní recesí než další města," uvedl Bloomberg. Cestovní ruch je podle něj rovněž jedním z důvodů, proč New York roste ve srovnání s dalšími městy USA rychleji, napsala agentura AP.   irl jw  