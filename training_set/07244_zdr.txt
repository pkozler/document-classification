 Karlovarská krajská nemocnice zakázala kvůli chřipce návštěvy  Karlovy Vary 28. ledna (ČTK) - Karlovarská krajská nemocnice (KKN) zakázala kvůli zvýšenému výskytu chřipkových onemocnění ode dneška návštěvy na všech odděleních ARO a jednotkách intenzivní péče v karlovarské a chebské nemocnici. Na Karlovarsku dosáhl počet nemocných k hranici epidemie, oznámila ČTK mluvčí KKN Zdeňka Marková.   Krajská hygienická stanice zaznamenala celkem 2164 nemocných na 100.000 obyvatel. Nejvyšší nemocnost je přitom ve věkové skupině do pěti let a mezi 25 až 59 roky. Na Sokolovsku a Chebsku je dosud situace v normálu, uvedla mluvčí krajského úřadu Jana Pavlíková. Vedení KKN také doporučuje příbuzným a známým hospitalizovaných pacientů, aby zvážili návštěvy i na standardních odděleních, dodala Marková.   vlm  