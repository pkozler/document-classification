 Vězněný Njakljajev zůstane dál ve vězení  Minsk 11. ledna (ČTK) - Minský městský soud dnes zamítl žádost o propuštění významného běloruského opozičního politika Uladzimira Njakljajeva, který je ve vyšetřovací vazbě od prosincové mnohatisícové protivládní demonstrace. Njakljajev, který v prosinci neúspěšně kandidoval v prezidentských volbách proti dosavadnímu šéfovi státu Alexandru Lukašenkovi, je obžalován z organizování nepokojů a hrozí mu 15 let vězení.   Advokát vězněného Uladzimir Bukštynav novinářům řekl, že Njakljajev z rozhodnutí soudu ve vazbě i nadále zůstane, přestože protivládního mítinku v centru Minska se v den voleb přímo nezúčastnil. Podle očitých svědků byl ještě před zahájením demonstrace napaden skupinou osob v civilu a surově zbit. Krátce po jeho hospitalizaci byl z jedné z minských nemocnic násilím převezen do vězení.   Minský městský soud doprovodil své dnešní odmítavé stanovisko zdůvodněním, že zadržený je podezřelý ze spáchání zvlášť těžkých zločinů.   Běloruská opoziční organizace Shromáždění nevládních demokratických organizací (ANDO) dnes vyzvala vedení Evropské unie, aby bezodkladně přerušilo jakékoli kontakty s běloruským režimem. Podle otevřeného dopisu ANDO existují podložené odhady, že prezident Lukašenko ve volbách nezískal ani 50 procent hlasů, a podle ústavy se tudíž mělo konat druhé volební kolo. Podle oficiálních volebních statistik zvítězil Lukašenko se ziskem čtyř pětin odevzdaných hlasů.   ANDO vyzývá demokratické evropské státy, aby volby v Bělorusku neuznávaly a zastavily dialog s Minskem do té doby, než úřady propustí všechny politické vězně.   Běloruský opoziční tisk dnes informoval o sestavování seznamů studentů běloruských vysokých škol, kteří se v prosinci zúčastnili minské demonstrace proti režimu. Vláda na školy vyvíjí nátlak, aby tyto posluchače ze studia pod jakoukoli záminkou vyloučily. Podle opozice se někteří studenti budou ucházet o možnost pokračovat ve studiu v zahraničí, zejména v České republice, v Německu nebo v Nizozemsku.   V Minsku, Brestu, Gomelu a dalších běloruských městech mezitím pokračují razie proti novinářům a redakcím webových zpravodajských serverů. Podle portálu opoziční Charty 97 policie provádí razie i v redakcích, které s protivládním hnutím nejsou v žádném kontaktu.   jas mik  