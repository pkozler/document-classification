 Helsinský výbor požaduje odvolání ministrova poradce Bátory  Praha 4. května (ČTK) - Český helsinský výbor (ČHV) vyzval k odvolání poradce ministra školství Ladislava Bátory. Ten se v minulosti účastnil akcí neonacistických spolků a podpořil některá antisemitská díla. Podle předsedkyně výbory Anny Šabatové jsou Bátorovy "fašizující" názory neslučitelné s prací na ministerstvu školství, kde může ovlivňovat výchovu a vzdělávání. Ministerstvo se nebude k výzvě vyjadřovat, sdělila ČTK vedoucí tiskového odboru ministerstva Lucie Kubovičová.   Ministr školství Josef Dobeš (VV) představil Bátoru jako svého ekonomického poradce na začátku dubna. Do funkce si jej prosadil i přes protesty neziskových sdružení, Bátorovo angažmá na ministerstvu školství naopak podpořil prezident Václav Klaus.   "Ladislav Bátora je prokazatelně svázaný s českou ultrapravicí, otevřeně se hlásící k ideám netolerance, xenofobie, v minulosti úzce spolupracující s ultranacionalistickými a neofašistickými hnutími jako Národní strana nebo Vlastenecká fronta," upozornil dnes ČHV s tím, že zaměstnáváním takového člověka ministr školství ohrožuje pověst celého úřadu.   Bátora se před lety účastnil třeba přednášky o českém protižidovství pořádané ultranacionalistickou Vlasteneckou frontou. Byl také kandidátem nacionalistické Národní strany ve volbách do sněmovny. Bátora také ve své práci s názvem Česká revue - Můj národ a má vlast pochválil antisemitský spis Rudolfa Vrby nazvaný Zkáza Slovanů. Když se jej novináři na tyto aktivity ptali, odmítl je jakkoliv vysvětlovat.   O tom, že si chce Dobeš přivést Bátoru na ministerstvo, spekulovala média už od března. V té době se proti jeho působení na úřadě vyslovili v otevřeném dopise zástupci organizace Amnesty International, Sdružení pro příležitosti mladých migrantů Meta, Nadace Open Society Fund, společnosti Člověk v tísni, Ligy lidských práv a trojice expertů na vzdělávání.   Český helsinský výbor je nevládní neziskovou organizací. Monitoruje stav lidských práv v ČR a pravidelně vypracovává na toto téma zprávy.   kli mal  