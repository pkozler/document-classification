 Machoňova pasáž v Pardubicích se na více než rok uzavře  Pardubice 14. ledna (ČTK) - Machoňova pasáž v Pardubicích se kvůli modernizaci na více než rok uzavře. Opravy historicky cenných objektů budou stát 150 milionů korun. Pasáž nebude průchozí od pondělí, kdy začnou stavební práce. Dočká se také dostavby východního traktu, v níž vzniknou nové nebytové prostory a byty. ČTK o tom informoval ředitel Městského rozvojového fondu Pardubice Aleš Kopecký.   "Dodavatel stavby nám slíbil, že průchod pasáží otevře, co nejdříve to bude možné," řekl Kopecký.   Oprava a dostavba zadního traktu potrvá odhadem 17 měsíců. Dům na severní straně, čelem k třídě Míru, už rekonstrukcí prošel před několika lety. Jsou tam dva nebytové prostory a 11 bytů.   Na řadu teď přišla zbývající část kulturní památky. V přízemí zůstanou nebytové prostory, první patro bude sloužit jako kanceláře. Modernizací projdou i byty v dalších patrech. Po rekonstrukci bude v pasáži 36 bytů, prostory pro 17 provozoven či prodejen a čtyři administrativní prostory.   V suterénu pod severní části pasáže je plánovaná restaurace s kapacitou zhruba 30 míst. Za pasáží bude 78 nových parkovacích míst, 44 z nich v podzemí. U podzemního parkoviště vzniknou veřejné toalety. Součástí parkoviště v úrovni terénu jsou i sadové a parkové úpravy.   "Bytové a nebytové prostory chceme připravit tak trochu na míru budoucím uživatelům, aby hned po otevření pasáže nedocházelo třeba k bourání příček či jiným stavebním úpravám," řekl náměstek primátorky Martin Bílek (Sdružení pro Pardubice).   Architekt Ladislav Machoň se inspiroval pasážemi v Paříži. Objekty s prosklenou pasáží ve stylu art deco byly dokončeny ve 20. letech minulého století. Kvůli opravě se musí Městský rozvojový fond zadlužit. Pardubice řešily zchátralý objekt minimálně deset let. Nějaký čas se hovořilo o prodeji, ale zastupitelé jej nakonec odmítli.   jlc snm  