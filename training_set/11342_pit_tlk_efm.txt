 Čtvrtletní zisk španělské Telefóniky mírně klesl  Madrid 13. května (ČTK) - Čistý zisk španělského telekomunikačního gigantu Telefónica v prvním čtvrtletí meziročně klesl o dvě procenta na 1,62 miliardy eur (zhruba 40 miliard Kč) kvůli slabým výkonům na domácím trhu. Oznámila to dnes firma. Telefónica je největší telekomunikační společností v eurozóně a působí rovněž v České republice.   Zisk zaostal za očekáváním analytiků, kteří jej podle průzkumu agentury Reuters odhadovali na 1,72 miliardy eur. Celkové tržby společnosti nicméně stouply o 11 procent na 15,4 miliardy eur navzdory šestiprocentnímu poklesu ve Španělsku. V Evropě se tržby zvýšily o osm procent a v Latinské Americe o 26 procent, napsala agentura AP.   "Naše silná diverzifikace, rozsah našeho podnikání a náš integrovaný řídící model nám umožnily zvýšit tržby a udržet vysokou úroveň provozní efektivity navzdory negativnímu výkonu aktivit ve Španělsku," uvedl předseda společnosti Cesar Alierta.   Španělská Telefónica je majoritním vlastníkem největší české telekomunikační firmy Telefónica O2. Ta ve čtvrtek oznámila, že její zisk v prvním čtvrtletí klesl o 13,5 procenta na 1,74 miliardy korun. Výsledky ovlivnil zejména tlak konkurence na zlevňování služeb a snížení propojovacích poplatků regulátorem.   pmh dvd    