 Královnino jubileum připomene výstava jejích 60 portrétů  --------------------    Ke zpravodajství: FOTO/aktuality   --------------------    Londýn 14. ledna (zpravodaj ČTK) - Výstavou šedesáti obrazů, fotografií i hologramů připomene londýnská Národní galerie 60. výročí panování britské královny Alžběty II. Putovní výstava bude zahrnovat díla Andyho Warhola, Luciena Freuda, Cecila Beatona, Annie Leibovitzové i ukázky z filmového dokumentu o královské rodině, který se nepromítal od roku 1969.   Alžběta II. nastoupila na trůn v roce 1952. "Královna je nejvíce portrétovaným člověkem v britské historii - díky své dlouhé vládě i respektu a náklonnosti, který vzbuzuje," uvedl ředitel galerie Sandy Nairne.   Takzvané diamantové výročí příští rok tak připomene široká škála zobrazení britské panovnice. K vrcholům výstavy mají patřit obraz v životní velikosti italského malíře Pietro Annigoniho z roku 1969, portrét od Luciena Freuda z roku 2001, který je součástí královských sbírek, stejně jako obrazy klasiků moderního malířství Gilberta a George, Andyho Warhola a Gerharda Richtera či plátno Justina Mortimera, na němž královnina hlava odplouvá od jejího těla.   Součástí expozice budou i snímky slavných fotografů Leibovitzové, Dorothy Wildingové a Cecila Beatona, včetně jeho slavné fotografie z korunovace ve Westminsterském opatství v roce 1952. Chronologicky prvním exponátem však bude snímek, jak vystupuje v roce 1952 z letadla při cestě do Keni, když se dozvěděla o smrti svého otce, krále Jiřího VI., a o svém chystaném nástupu na trůn.   Expozice má také zachycovat dobový kontext i technologické změny během královnina života. Britský umělec Chris Levine tak připraví pro výstavu hologram vycházející z jeho známého snímku královny se zavřenýma očima z roku 2007 nazvaného Lehkost bytí.   Výstavu doplní i nejrůznější archivní materiály, včetně úryvků z televizního dokumentu Královská rodina, který byl natočen v roce 1969. Jeho tvůrci měli možnost nahlédnout do každodenního života v Buckinghamském paláci. Mimořádně populární snímek tehdy viděly dvě třetiny Britů.   Nicméně podle kritiků oslabil mystiku obklopující monarchii. Podle jednoho z královniných životopisců Alžběta II. později litovala rozhodnutí pustit si televizní kamery tak blízko. Od roku 1969 nebyl dokument promítán, ale nyní Buckinghamský palác povolil v rámci výstavy uvedení jeho části.   Expozice začne svou pouť po čtyřech britských zemích v červnu ve skotském Edinburghu. Pak se přesune do Severního Irska do Belfastu, poté do velšského Cardiffu a v Londýně bude od května do října 2012.   ml hej  