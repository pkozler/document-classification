 MF dočasně pozastavilo Sazce provozování číselných loterií  Doplnili jsme reakci PPF a KKCG ve 4. a 5. odstavci a insolvenčního správce v 6. odstavci a další informace v 7. odstavci. Upravili jsme a změnili titulek.   --------------------    Praha 9. května (ČTK) - Ministerstvo financí dnes rozhodlo o dočasném pozastavení loterijní licence společnosti Sazka. Odpoledne to potvrdil resort financí v tiskové zprávě a následně i mluvčí Sazky Jan Tuna. Ten ČTK řekl, že toto rozhodnutí jí však umožňuje i nadále plně pokračovat ve své činnosti, přijímat sázky, vyplácet výhry a Sazka tak prý nadále činí. Společnost má 15 dnů od doručení rozhodnutí ministerstva na odvolání.   "Důvodem rozhodnutí je, že Sazka nevyplatila v zákonné lhůtě výhru v číselné loterii Sportka ve výši 103,4 milionu korun. Podle zpráv z kontrol Finančního úřadu pro Prahu 1 v Sazce byla zatím uhrazena pouze menší část z této výhry," uvedlo ministerstvo financí v tiskové zprávě. "Jedinou nedoplacenou výhru Sazka doplácí," podotkl Tuna.   Dočasné zastavení provozování vydalo MF na dobu 30 kalendářních dnů a znamená, že dnem nabytí právní moci, tedy 15 dní od doručení rozhodnutí, je Sazka povinna zastavit příjímání sázek na číselné loterie. MF zároveň ale upozornilo, že Sazka může proti rozhodnutí do 15 dní od doručení podat rozklad. O něm následně rozhoduje ministr financí a teprve poté se případné rozhodnutí stává pravomocným. Pokud ovšem Sazka výhru do doby nabytí právní moci rozhodnutí doplatí, správní řízení MF zastaví.   "Pozastavení licence je vyústěním několikatýdenní soustředěné činnosti představenstva firmy a generálního ředitele Aleše Hušáka, kteří s plnou podporou finanční skupiny Penta směřují k rozvratu a zničení Sazky a k vyklizení prostoru pro konkurenční Fortunu," reagoval mluvčí PPF Milan Tománek. "Je to jasný důkaz toho, že Hušák nedělá nic pro záchranu Sazky, jak tvrdí svým akcionářům. Naopak ji zcela systematicky poškozuje a likviduje. Dle našich informací měl Hušák nejen souhlas insolvenčního správce, ale i peníze na účtech, aby výhry po splatnosti byly vyplaceny v plné výši," dodal mluvčí KKCG Dan Plovajko. PPF a KKCG patří k největším věřitelům Sazky a nabídly jejím akcionářům finanční pomoc.   Zástupci KKCG varují před tím, že by Sazka ve lhůtě nepodala rozklad, takže by rozhodnutí MF nabylo právní moci. "Vyzýváme akcionáře Sazky, aby neprodleně podnikli nutné kroky, které vedení Sazky k podání rozkladu donutí. Zároveň doufáme, že několik málo funkcionářů v čele ČSTV jako posledního z akcionářů pochopí, že pro záchranu Sazky je nezbytné se pana Hušáka co nejrychleji zbavit," poznamenal Plovajko.   Insolvenční správce Sazky Josef Cupka serveru Aktuálně.cz sdělil, že doufá, že pozastavení licence nakonec nebude mít na Sazku velké dopady. "Stále si myslím, že by bylo nejlepší plně obnovit chod firmy," dodal. Ve správním řízení bylo podle něj ve hře více variant, tato je jedna z nich, takže s ní musela Sazka počítat.   Podle Aktuálně.cz však rozhodnutí státu velmi výrazně nahraje konkurenci Sazky. Fortuna patřící investiční skupině Penta oznámila už dříve, že 18. července spustí svou vlastní "sportku", loterii Fortuna Lotto. Pozastavení licence - pokud Sazka využije přesně lhůty na odvolání - padne do období před startem loterie Fortuny, a ta tak bude mít dokonale vyčištěný trh.   Sazka je v úpadku od konce března, a to kvůli problémům se splácením výstavby O2 areny. Městský soud v Praze v pátek evidoval 2079 věřitelů loterijní společnosti Sazka, hodnota pohledávek převyšovala 41 miliard Kč. Absolutní výši pohledávek a počet věřitelů bude soud podle mluvčí definitivně uzavírat v tomto týdnu. Řada přihlášených pohledávek je nyní sporných.   Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   Podle loterního zákona lze provozování loterie a jiné podobné hry dočasně zastavit maximálně na dobu 60 kalendářních dní.   jap fd sos jw mha  