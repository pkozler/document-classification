 Pedagogická fakulta v Olomouci letos zahájí stavbu nového centra  Olomouc 5. května (ČTK) - Pedagogická fakulta Univerzity Palackého v Olomouci zahájí zřejmě během letních prázdnin výstavbu nového výzkumně-vzdělávacího centra ve dvorním traktu stávající budovy. Celkové náklady dosáhnou 299,8 milionu korun, fakulta získala z evropských zdrojů dotaci 254,8 milionu korun. Výstavbu další budovy plánovala řadu let, stávající objekt už nestačí kapacitně a neodpovídá ani potřebám moderní výuky a výzkumu, řekl dnes ČTK proděkan fakulty Čestmír Serafín.   "V současné době probíhá výběrové řízení na stavební firmu. Práce by měly začít během léta a studenti by mohli nové prostory využít na konci roku 2013," uvedl proděkan.   Ve dvorním traktu hlavní budovy na Žižkově náměstí vznikne nové centrum o celkové ploše 5304 metrů čtverečních. Studenti i učitelé se v něm dočkají nových učeben a výukových a výzkumných laboratoří. "Stávající budova už dlouho praská ve švech. Navíc objekt byl budován pro armádu, takže jsme limitováni chodbami, malými místnostmi a podobně. Pro moderní výzkum a výuku je nezbytné nové zázemí," uvedl Serafín.   Díky novým prostorům by fakulta v budoucnu mohla ke studiu přijímat i více posluchačů. Uchazečů každoročně přibývá, letos se jich přihlásilo 10.718, což bylo zhruba o 3000 více než v roce předchozím. Pedagogická fakulta se tak navíc stala nejžádanější z osmi fakult olomoucké univerzity.   V Olomouci letos začala i dlouho plánovaná dostavba Teoretických ústavů Lékařské fakulty Univerzity Palackého. Univerzita na ni získala z evropských zdrojů zhruba 679 milionů korun. Částkou přibližně 120 milionů korun přispěje stát a na financování se bude podílet i univerzita. V nové budově získají studenti i akademičtí pracovníci lepší podmínku nejen pro výuku, ale i pro vědu a výzkum.   srd snm  