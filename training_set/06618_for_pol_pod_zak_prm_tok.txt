 Komora bude mít právo určit dodavatele talárů, uvedla sněmovna  --------------------    Ke zpravodajství: FOTO/aktuality   --------------------    Praha 21. června (ČTK) - Advokáti asi budou muset kupovat taláry od firmy určené Českou advokátní komorou. Předlohu, která to uvádí, dnes schválila sněmovna. Nesouhlasila s názorem Senátu, podle kterého mají být dodavatelé talárů určováni na základě volné soutěže. Předloha o advokacii, podle níž budou mít advokáti a koncipienti povinnost vracet komoře po vyškrtnutí ze seznamu advokátů identifikační průkaz, míří k podpisu prezidentu Václavu Klausovi.   Úprava o talárech se do zákona dostala ve sněmovně a vláda s ní souhlasila. Podle ministra spravedlnosti Jiřího Pospíšila (ODS) je dobré, aby komora měla stanovena pravidla pro výběr dodavatelů stavovských oděvů. Z vyjádření senátora Jiřího Dienstbiera (ČSSD) ale vyplynulo, že jde o zbytečnou záležitost. Komora dodavatele vybrala a zmocnění v zákoně nepotřebovala, podotkl.   Nošení stejnokrojů pro advokáty zavedla novela, která vstoupila v platnost loni v září. Obhájci nosí taláry v trestních řízeních a v řízeních před Nejvyšším soudem, Nejvyšším správním soudem a Ústavním soudem.   Komora zorganizovala soutěž na vzhled taláru a materiál, z něhož má být, a má patent na vzor. Postup prý komoře doporučil i antimonopolní úřad. Podle schváleného návrhu bude mít komora právo určit na základě výběrového řízení jednoho nebo více dodavatelů stavovského oděvu.   Advokátní komora si za vzor taláru vybrala modře laděný model od krejčovské firmy Blažek Praha, kterou už také pověřila výrobou tohoto stejnokroje v základní i luxusnější variantě. Někteří advokáti se proti postupu komory bouřili. Talár lze podle webu firmy pořídit v základní verzi za 4500 korun.   Cílem zavedení povinnosti vracet průkazy je zabránit jejich případnému zneužití lidmi, kteří byli ze seznamu advokátů vyškrtnuti. Ministerstvo spravedlnosti upozorňuje na to, že advokátní komora problém nemůže vyřešit svým předpisem. Pokud je totiž advokát, koncipient nebo evropský advokát ze seznamu vyškrtnut, není již advokátem, a komoře tedy nepodléhá.   mbc rot  