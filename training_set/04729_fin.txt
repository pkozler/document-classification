 Škody z přírodních katastrof se loni ztrojnásobily  Praha 30. ledna (ČTK) - Přírodní katastrofy způsobily v roce 2010 podle Centra pro výzkum a šíření katastrof ekonomické škody za 109 miliard dolarů (téměř dva biliony Kč), což je třikrát víc než v roce 2009. Napsal to server opojisteni.cz s odkazem na odborný web Business Insurance. Pro tuzemské pojišťovny byl loňský rok co do počtu kalamitních škod nejhorší od roku 1997, kdy Moravu zasáhly katastrofické povodně.   Z 373 zaznamenaných přírodních katastrof v loňském roce jich 22 postihlo Čínu, 16 Indii a 14 Filipíny. Celkem se přírodní katastrofy dotkly 207 milionů lidí. Většinu nákladů nesly podle statistiky centra Chile a Čína.   Únorové zemětřesení o 8,8 stupně v Chile přišlo na 30 miliard dolarů, sesuvy půdy a povodně v létě v Číně stály 18 miliard dolarů. Lednové zemětřesení na Haiti bylo nejtragičtější událostí minulého roku, když o život přišlo 316.000 lidí, hmotná škoda činila osm miliard dolarů. Záplavy v Pákistánu během července a srpna způsobily škodu za 9,5 miliardy dolarů.   "Pokud nebudeme jednat, zažijeme stále víc katastrof v důsledku neplánované urbanizace a zhoršení životního prostředí,“ varovala asistentka generálního tajemníka OSN pro snížení rizika katastrof Margareta Wahlströmová.   Rozmary přírody způsobily klientům tuzemských pojišťoven loni přes 100.000 škod, jejichž celkový objem byl několik miliard korun. Nejvíce škod vzniklo v zimě následkem tíhy sněhu, o další se podělila květnová a červnová velká voda, srpnové bleskové povodně, následné krupobití a povodně na svátek svatého Václava.   fd dp          