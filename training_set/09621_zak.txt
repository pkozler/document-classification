 Vrchní soud v Olomouci potvrdil vymahači dluhů sedmiletý trest  --------------------    Ke zpravodajství: FOTO/aktuality   --------------------    Olomouc 20. ledna (ČTK) - Dvaapadesátiletý podnikatel Rudolf Hradil živící se jako vymahač dluhů si za vydírání lidí odsedí sedm let ve vězení. Rozsudek ostravského krajského soudu dnes potvrdil olomoucký vrchní soud. Muž podle obžaloby lidem při vymáhání pohledávek vyhrožoval fyzickým napadením i zmrzačením a v jednom případě jim jako výhrůžku zapálil i osobní vůz. Potrestán byl i za pohrdání soudem, kdy soudci po rozhodnutí o umístění do vazby vulgárně nadával.   Podnikatel dnes u soudu žádal zproštění obžaloby. Tvrdil, že je nevinný. Podpořila jej u soudu i jeho manželka a sestra. Soud však jejich odvolání zamítl. Naopak podle soudců mohl dostat trest ještě přísnější, za vydírání, ublížení na zdraví a pohrdání soudem mu totiž hrozilo až 12 let vězení. Žalobce se však proti verdiktu krajského soudu neodvolal.   ftv mol  