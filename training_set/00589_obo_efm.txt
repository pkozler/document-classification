 Obchodní řetězec Spar v Česku opět navýšil základní kapitál  Praha 26. ledna (ČTK) - Obchodní řetězec Spar Česká obchodní společnost (Spar ČOS), který v Česku provozuje 33 hypermarketů Interspar a čtyři supermarkety Spar, v závěru loňského roku znovu posílil základní kapitál. Jeho hodnota byla tentokrát zvýšena o 521 milionů korun na 4,076 miliardy Kč. Nové akcie Spar ČOS upsal její jediný vlastník, kterým je rakouská firma Spar Österreichische Warenhandels. ČTK dnes informaci získala z dokumentů zveřejněných ve Sbírce listin.   Mateřská společnost Spar Österreichische Warenhandels musela už v letech 2008 a 2009 celkem třikrát navyšovat základní kapitál firmy Spar ČOS, aby stabilizovala její finanční situaci. Na tuzemském trhu totiž Spar ČOS v předchozích letech vykazoval stamilionové ztráty.   Například předloni firma Spar ČOS v Česku prohloubila ztrátu na bezmála 550 milionů korun z 386 milionů korun o rok dřív. Na konci roku 2009 Spar ČOS evidoval z předchozích let neuhrazené ztráty v celkové výši 1,541 miliardy korun, takže jeho celkový prodělek tehdy přesáhl dvě miliardy korun. Loňské výsledky společnost zatím nezveřejnila.   V únoru 2008 byl základní kapitál Spar ČOS zvýšen o 405 milionů korun a v prosinci téhož roku o dalších 300 milionů korun. Předloni na podzim byl pak základní kapitál Spar ČOS posílen o dalších 420 milionů korun a jeho celková výše vzrostla na 3,555 miliardy korun. Vlastní kapitál Spar ČOS na konci roku 2009 obnášel 1,464 miliardy korun.   Základní kapitál v závěru loňského roku posílila také společnost Ahold Czech Republic, která na tuzemském trhu provozuje 280 supermarketů a hypermarketů Albert. Její základní kapitál byl zejména kvůli půjčce od vlastníka navýšen o 896 milionů korun na 2,896 miliardy korun.   V roce 2009 Ahold v Česku vykázal rekordní ztrátu 1,741 miliardy korun, byl přitom ztrátový už čtvrtým rokem po sobě. V roce 2008 Ahold v Česku prohloubil ztrátu na 463,6 milionu korun ze 433,8 milionu Kč v roce 2007. Nahromaděné prodělky Aholdu z předchozích let činily na konci roku 2008 další 4,3 miliardy Kč, přičemž základní kapitál této maloobchodní firmy obnášel 6,2 miliardy Kč.   V roce 2009 Ahold snížil základní kapitál o 4,8 miliardy korun, což je částka, která odpovídala předchozím nahromaděným ztrátám. Valná hromada společnosti pak loni v listopadu rozhodla o navýšení základního kapitálu o 896 milionů korun.   Na předloňském žebříčku deseti největších tuzemských obchodníků firma Spar ČOS obsadila s odhadovanými tržbami 13,8 miliardy korun osmé místo a Aholdu připadlo čtvrté místo za tržby 43 miliard korun. Rakouský koncern Spar působí kromě Česka ve Slovinsku, v Maďarsku, Itálii a Chorvatsku.   beh dvd  