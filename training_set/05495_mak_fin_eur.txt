 Portugalsko uzavřelo s EU a MMF dohodu o finanční pomoci  Lisabon 3. května (ČTK) - Portugalsko uzavřelo se zástupci Evropské unie a Mezinárodního měnového fondu po třech týdnech jednání dohodu o tříleté finanční pomoci v dluhové krizi. Oznámil to dnes večer úřadující portugalský premiér José Sócrates. Rozsah podpůrného balíku neuvedl, podle informovaných zdrojů agentury Reuters však pomoc dosáhne 78 miliard eur (zhruba 1,9 bilionu Kč).   Úřadující vláda podepsala s Evropskou komisí, Evropskou centrální bankou a misí MMF předběžnou dohodu, kterou bude muset stvrdit i portugalská opozice. V zemi se totiž budou 5. června konat předčasné volby a Sócratesova vláda jednala o pomoci v součinnosti s opozičními sociálními demokraty.   Sócrates označil dohodu pro zemi za "dobrou" a uvedl, že poskytuje Portugalsku více času k plnění harmonogramu snižování rozpočtového deficitu, než vláda původně slibovala. V letošním roce už podle něj vláda nebude muset přijmout žádná dodatečná úsporná opatření.   Vedle snižování deficitu by měla dohoda obsahovat celkový plán hospodářských reforem s privatizací státního majetku, změnami trhu práce a opatřeními na podporu bankovního sektoru. Podrobnosti o obsahu dohody budou zveřejněny v následujících dnech.   Portugalsko se minulý měsíc stalo po Řecku a Irsku již třetí zemí eurozóny, která musela kvůli dluhové krizi požádat o zahraniční finanční pomoc.Portugalskou žádost o poskytnutí pomoci uspíšil pád vlády z počátku dubna.   Dohoda by měla být schválena na zasedání ministrů financí eurozóny v polovině května. Portugalsko bude muset dostat od záchranného fondu EU peníze do poloviny června, kdy má splatit dluhopisy za 4,9 miliardy eur.   hp mha  