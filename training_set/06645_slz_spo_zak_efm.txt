 Moranda dala soudu dokumenty osvědčující údajně předlužení Sazky  Praha 20. ledna (ČTK) - Společnost Moranda podnikatele Radovana Vítka doplnila návrh na zahájení insolvenčního řízení s loterijní společností Sazka o skutečnosti údajně osvědčující úpadek Sazky ve formě předlužení. Vyplývá to z dokumentu dnes zveřejněného na serveru Justice.cz.   Moranda poukázala na to, že hodnota Sazka arény (nyní 02 arény), kterou navíc Sazka významnou měrou ani nevlastní, je účetně nadhodnocena. Sazka s tím však zásadně nesouhlasí, což je prý připravena prokázat u soudu.   Možnost řešení finančních problémů Sazky prodejem Sazka arény se podle Morandy nyní široce diskutuje ve sdělovacích prostředcích. Z posledních vyjádření dlužníka však navrhovatel vyrozuměl, že společnost Sazka je akcionářem Bestsportu, jež je vlastníkem Sazka arény, jen v zanedbatelném rozsahu. Proto se prý hodnota této haly nepromítá do jejího účetnictví.   Podle Morandy z posledních vyjádření Sazky vyplývá, že základem jí udávaného majetku ve výši zhruba 15 miliard Kč není hodnota Sazka arény jako takové, potažmo ani hodnota společnosti Bestsport jakožto vlastníka Sazka arény, ale nominální souhrnná výše pohledávek Sazky za Bestsportem, která má činit asi devět miliard korun. Podle Morandy je však skutečná hodnota těchto pohledávek podstatně nižší než jejich nominální výše.   "Je zřejmé, že není v silách Bestsportu tyto pohledávky v plné výši uspokojit. Bestsport totiž nemá žádný jiný majetek než Sazka arénu, jejíž tržní hodnota je ale výrazně nižší než devět miliard," tvrdí Moranda.   Moranda v dokumentu dále uvedla, že Sazka sama přiznává, že by Bestsport prodejem Sazka arény získala nejvýše dvě miliardy Kč. "Pokud je tedy hodnota majetku Sazky podstatně založena na hodnotě pohledávek za společností Bestsport, které však nemohou být uhrazeny jinak než z výtěžku prodeje Sazka arény, logicky nemůže výše tohoto majetku činit Sazkou udávaných 15 miliard Kč, ale nejvýše osm miliard Kč. To pak ale nestačí k úhradě závazků Sazky v přiznané výši 11 miliard Kč," uvádí Moranda.   "V nezávislém tržním ocenění koncernu Sazka, které je přes 15,1 miliardy Kč, není aréna zahrnuta. Stejně tak většinu závazků tvoří závazky z vydaných dluhopisů, které byly vydány se splatností až v roce 2021," reagoval na tyto informace pro ČTK mluvčí Sazky Zdeněk Zikmund.   Vítek v pondělí podal u Městského soudu v Praze na Sazku insolvenční návrh a soud řízení téhož dne zveřejněním v insolvenčním rejstříku zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Předseda představenstva a šéf Sazky Aleš Hušák ale tvrdí, že loterijní firma není právně ani ekonomicky v insolvenční situaci a návrhu se bude bránit všemi právními prostředky. Dodal, že podání návrhu nebude mít vliv na činnost společnosti.   Sazka čelí problémům zejména kvůli vysokým splátkám za výstavbu pražské Sazka areny držitelům dluhopisů. Akcionáři jsou občanská sdružení, působící v tělovýchově a sportu.   Moranda byla do obchodního rejstříku zapsána v říjnu 2007. Hlavním předmětem podnikání firmy sídlící v Praze je pronájem nemovitostí a zajišťování souvisejících služeb. Podle obchodního rejstříku Vítek v orgánech firmy se základním kapitálem dva miliony korun nefiguruje a jediným akcionářem je Vítkova matka Milada Malá. Podle účetní uzávěrky za rok 2009 firma nemá žádné zaměstnance.   fd mha  