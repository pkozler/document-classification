 Ozbrojená skupina osvobodila z mexické věznice 14 trestanců  Mexiko 18. ledna (ČTK) - Čtrnáct trestanců osvobodila v pondělí skupina ozbrojenců z věznice ve městě Chihuahua. To je metropolí stejnojmenného státu, který v Mexiku patří mezi regiony nejvíce sužované krvavým drogovým násilím. Pět uprchlíků se ještě v pondělí podařilo dopadnout, oznámila dnes agentura AFP s odvoláním na soudní zdroje.   Vězni uprchli otvorem, který jim ozbrojenci zvenčí prorazili ve zdi. Venku už na trestance čekalo únikové vozidlo. Útěk následoval jen tři dny po vraždě vysokého představitele vězeňské správy ve státě Chihuahua, kterou spáchala neupřesněná ozbrojená skupina.   Ve věznici ve městě Chihuahua si odpykává tresty řada pašeráků drog ze Ciudad Juárezu - města na hranicích s USA, které si vysloužilo pověst nejkrvavějšího v Mexiku. Jen v loňském roce tu policie zaznamenala 3100 vražd připisovaných převážně boji drogových gangů soupeřících o kontrolu nad pašeráckými cestami do USA.   Mexické věznice zažily v uplynulých letech řadu velkých útěků vězňů, často s pomocí samotných dozorců. Před měsícem uteklo 151 trestanců z věznice ve městě Nuevo Laredo, které rovněž sousedí se Spojenými státy.   dk ank  