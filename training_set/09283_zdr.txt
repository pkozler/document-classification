 Soukromí lékaři kritizují plánované změny regulačních poplatků  Praha 1. května (ČTK) - Koalice soukromých lékařů kritizuje plánované reformy zdravotnictví. Podle ní většina návrhů totiž nepřináší žádná zásadní pozitiva, část z nich by naopak systém spíše poškodila. Lékaři mají výhrady mimo jiné k připravovaným změnám regulačních poplatků, které by podle nich existenčně ohrožovaly mnohá ambulantní zařízení. Vyplývá to z prohlášení, které dnes ČTK obdržela od zástupců koalice.   Změny týkající se regulačních poplatků chce ministr zdravotnictví Leoše Hegera (TOP 09) dát v červnu vládě ve "velké" novele zákona o veřejném zdravotním pojištění. Bez doporučení praktika by pacient platil u specialisty 200 korun místo nynějších 30 korun, u praktika by místo 30 Kč zaplatil 90 korun, pokud u něj není registrován. Regulační poplatky by byly příjmem zdravotního pojištění, pojišťovna by o vybrané poplatky zaplatila lékařům méně.   Soukromí lékaři rovněž tvrdí, že ministerstvem navrhované zákony jsou jen "kompiláty materiálů", které jim zasílali k připomínkování Hegerovi předchůdci. Podle nich i přístup vlády k deklarované restrukturalizaci lůžkového fondu budí podezření, že "jde spíše jen o zbožné přání, než o reálný jasnými kroky podložený plán".   Vláda a ministr zdravotnictví by podle lékařů měli přestat "ignorovat a bagatelizovat problematiku ambulantní sféry a začali spolupracovat se zástupci ambulantních lékařů na zlepšení současné situace ve prospěch pacientů i zdravotnictví jako celku".   S kritikou reformy zdravotnictví nedávno vystoupili i praktičtí lékaři i ambulantní specialisté. Hegerovy návrhy odmítla i lékařská komora. Praktici reformě vyčetli pomalost a "do jisté míry" neznalost problematiky primární péče. Ambulantní specialisté vyzvali politiky k zastavení práce na změnách, které podle nich situaci českého zdravotnictví zhorší.   ktp jpt    