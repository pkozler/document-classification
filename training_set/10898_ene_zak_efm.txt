 V dukovanské elektrárně budou v týdnu dvě velká havarijní cvičení  Dukovany (Třebíčsko) 3. května (ČTK) - V Jaderné elektrárně Dukovany se v tomto týdnu uskuteční dvě velká havarijní cvičení. Středeční prověrka se bude týkat mimořádné události nejvyššího stupně, kvůli níž budou muset stovky pracovníků z celého areálu odejít do krytu. Podrobný scénář bude do posledních chvil utajen. Ve čtvrtek budou energetici prověřovat připravenost atomových bloků na úplný výpadek dodávek proudu, který by mohla způsobit vichřice, sdělil dnes ČTK mluvčí elektrárny Petr Spilka.   "Obě cvičení byla dlouhodobě plánována, ještě před událostmi ve Fukušimě," řekl Spilka. Ve scénářích cvičení jsou ale i problémy, s nimiž se po zemětřesení musí reálně vyrovnávat japonští energetici. To se týká třeba výpadku proudu, chlazení bloku při přerušení dodávek vody a měření uniklé radiace.   Obě cvičení, zaměřená na ukrytí personálu a na takzvaný blackout, se podle Spilky konají pravidelně každý rok, a to v době, kdy v elektrárně neprobíhá žádná odstávka bloku.     Během prvního cvičení mimo jiné předvedou hasiči náhradní způsob zajištění dodávek vody do atomového bloku. Trénovat bude také sekce radiační ochrany a měření radiace. O konkrétních poruchách, které bude potřeba řešit, se energetici doví až v průběhu cvičení.   Čtvrteční akce se kromě firmy ČEZ zúčastní také odborníci, kteří mají na starost přenosovou soustavu. Podle scénáře cvičení kvůli silným poryvům větru spadnou stožáry s vedením vysokého napětí, výpadek zasáhne i rozvodnu ve Slavěticích. Těžký zkrat s požárem a úrazem osob nastane i v záložní rozvodně Sokolnice, což bude způsobeno chybami při výkopových pracích. Dodávky proudu do Dukovan se podaří obnovit díky vodní elektrárně na Vranovské přehradě, která patří společnosti E.ON.   Dukovanská elektrárna byla i loni největším domácím zdrojem elektřiny. Do sítě dodala 14,176 terawatthodin (TWh) proudu, zatímco mladší atomová elektrárna v Temelíně vyprodukovala 13,82 TWh. V Dukovanech pracuje přes 1000 lidí.   vst    