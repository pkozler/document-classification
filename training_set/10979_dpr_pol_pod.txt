 Brno vyhodnotí, jak jeho dopravní síť zatíží zpoplatnění D1  Brno 6. ledna (ČTK) - Úředníci z magistrátního odboru dopravy budou v prvním letošním půlroce vyhodnocovat, jak městskou dopravní síť zatíží zpoplatnění dálnice D1. Do konce loňského roku po ní auta přes Brno jezdila zdarma, od letoška je povinná dálniční známka. Zpracování průzkumu zadal primátorův náměstek Robert Kotzian (ODS). Uvidíme, jakou přinese informaci, řekl dnes novinářům.   Brněnští volení zástupci se proti zpoplatnění dálničního úseku ohradili, a to napříč stranami. Jejich nejčastějším argumentem je, že Brno nemá dostavěný velký městský okruh. Dálnice ho tak zčásti nahrazovala; řidiči jeli raději tudy, než by stáli před semafory v centru a popojížděli v kolonách. Otázkou je, zda si kvůli cestování po Brně pořídí dálniční známku i ti, kdo ji dosud neměli.   Nárůst počtu projíždějících aut hned tento týden zachytili v městské části Bosonohy na jihozápadním okraji Brna. "Už teď se špatně přechází. Počítáme s tím, že se nápor ještě zdvihne," řekl ČTK tamní starosta Anastazios Jiaxis (SZ).   O zrušení výjimky pro D1 přes Brno uvažoval i bývalý ministr dopravy Aleš Řebíček (ODS) před čtyřmi lety. Tehdy po přesvědčování brněnských funkcionářů ustoupil.   Ministerstvo dopravy chce zpoplatněním získat víc peněz na mýtném. Dálnice D1 u Brna patřila ještě před zpoplatněním mezi tři nejlukrativnější dálniční úseky co do výběru mýtného. Úsek přes město byl dosud nejdelší částí dálnice bez poplatku. Měří 20 kilometrů.   lce jpt  