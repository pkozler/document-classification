 M. Boleslav uzavřela smlouvu s krajem o severovýchodním obchvatu  Mladá Boleslav 28. ledna (ČTK) - Mladá Boleslav učinila další krok k zahájení výstavby severovýchodní části obchvatu města, který má odvést z centra města dopravu. Zastupitelé schválili smlouvu o sdružení zadavatelů a spolupráci mezi Středočeským krajem a městem Mladá Boleslav, řekl dnes novinářům primátor města Raduan Nwelati. Výstavba nové silnice přijde na zhruba 300 milionů korun.   Investorem stavby dvouproudé komunikace od Bondy centra ke kruhové křižovatce u Intersparu bude kraj. Ten musí nyní podle zákona o krajích smlouvu také podepsat. "Věříme, že to udělají co nejdříve, protože v našem i jejich zájmu je, aby severovýchodní část obchvatu byla ukončena co nejdříve. Bez této smlouvy oni ani my nemůžeme začít," řekl primátor. Město souběžně zaplatí vybudování chodníků, veřejného osvětlení a cyklostezky.   Severovýchodní část obchvatu naváže na již hotovou nultou etapu u Bondy centra a vyvede dopravu z této lokality na východní kraj města k dálničnímu nájezdu a k výpadovce na Jičín. Financování akce vychází z usnesení vlády a 300 milionů korun by na ni měl poskytnout Státní fond dopravní infrastruktury.   Nová silnice ulehčí dalším silně dopravně zatíženým třídám ve městě V. Klementa, T. G. Masaryka a Jičínská. Město už také připravilo všechny pozemky pod tangentou. Zastupitelé už dříve souhlasili, že město uhradí případné investice nad státní dotaci, maximálně do 50 milionů korun. Stavba měla začít už v loňském roce.   zik mol  