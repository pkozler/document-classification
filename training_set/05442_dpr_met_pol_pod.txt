 Moravskoslezským silničářům dochází posypová sůl  Ostrava 19. ledna (ČTK) - Zásoby posypové soli, připravené na letošní zimu, zřejmě nebudou moravskoslezským silničářům stačit. Z 31.300 tun soli už použili více než polovinu - 16.500 tun. Krajská rada proto dnes schválila, že na posyp méně frekventovaných silnic II. a III. třídy mohou silničáři použít inertní materiál. Informovala o tom dnes mluvčí krajského úřadu Šárka Vlčková.   Vlčková ČTK řekla, že kraj se nejprve snažil sehnat posypovou sůl. Úředníci však zjistili, že požadované množství není schopná zajistit žádná z firem oslovených v poptávkovém řízení. Inertní posyp tak čeká 217 kilometrů cest, které dosud silničáři solili. "Vybrali jsme úseky, které nejsou tak frekventované, aby nám nechyběla sůl na důležité silnice," řekla Vlčková. Dodala, že opatření se nebude týkat velkých měst, jako jsou Ostrava, Frýdek-Místek, Nový Jičín, Opava nebo Karviná.   Jeden kalamitní den na silnicích I., II. a III. třídy, které udržuje Moravskoslezský kraj, stojí podle Vlčkové šest milionů korun. Je to cena za posyp, plužení a odklízení sněhu. Sůl se používá na silnicích I. třídy a na 801 kilometrech silnic II. a III. třídy.   vpl snm  