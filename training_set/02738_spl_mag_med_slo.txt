 Do finále Česko Slovenské SuperStar postoupili Gunčíková a Adamec  --------------------    Ke zpravodajství: FOTO ve Fotobance  ID foto:  F201105290487801 ,  F201105240020101 ,  F201105290487201    --------------------    Praha 30. května (ČTK) - V nedělním závěrečném finálovém kole pěvecké soutěže Česko Slovenská SuperStar uspořádané televizí Nova a slovenskou Markízou se o vítězství a prémii 100.000 eur (téměř 2,5 milionu korun) utkají Češka Gabriela Gunčíková a Lukáš Adamec ze Slovenska. V posledním vyřazovacím kole, kdy soutěžící zpívali písně slovenského interpreta Mira Žbirky a skladbu podle vlastního výběru, vypadl český zpěvák Michal Šeps. Trojici soutěžících v neděli osobně podpořil Žbirka, který jim také své písně vybíral. Výsledky kola byly na Nově a Markíze vyhlášeny dnes večer.   Porota v neděli již tradičně chválila sedmnáctiletou Gunčíkovou, která do finále SuperStar v Česku postoupila jako první žena po sedmi letech. Diváky i porotu se snažila získat Žbirkovou písní Atlantída či hity jako Listen to your heart od Roxette a We don’t need another Hero od Tiny Turnerové. Adamec zabodoval se Žbirkovou písní Balada o polných vtákoch a skladbami Nothing else matters od Metalliky či Best of you od kapely Foo Fighters.    Šeps, který se do posledního vyřazovacího kola dostal navzdory předpovědi poroty, si od ní i tentokrát vysloužil spíše kritiku. "Je vítěz v kategorii charisma, které mu také pomáhá zvládnout nedostatky," řekla skladatelka Gabriela Osvaldová. Porotce Pavol Habera tvrdě prosazoval vyřazení milovníka stylu reggae již před týdnem; diváci mu však dali ještě šanci.   Vyřazení Šepse předvídali také bookmakeři společnosti Tipsport. Lidé si na letošní řadu SuperStar vsadili již přes milion korun.   O tom, který finalista z více než 11.000 přihlášených zvítězí v druhé řadě česko-slovenské soutěže, rozhodnou televizní diváci hlasováním prostřednictvím mobilních telefonů.   Premiérovou Česko Slovenskou SuperStar odvysílaly televize Nova a Markíza koncem roku 2009. Tehdy zvítězil student konzervatoře v oboru klarinet Martin Chodúr z Ostravy.   ač jnd  