 Blansko plánuje opravu silničního průtahu za 50 milionů korun  Blansko 6. května (ČTK) - Blansko plánuje rekonstrukci hlavního silničního průtahu městem. Přijde na zhruha 50 milionů korun. Práce by měly být dokončeny v roce 2014. Radnice od projektu očekává to, že městu podstatně dopravně uleví. Letos chce Blansko s krajskou správou a údržbou silnic připravit podklady pro projekt, řekl dnes ČTK starosta Lubomír Toufar (ČSSD).   Stavět by se mohlo začít v roce 2013. Město chce na záměr získat společně s Jihomoravským krajem evropské dotace.   Hlavní průtah Blanskem tvoří Svitavská ulice. Nyní je na ní jeden kruhový objezd přímo v centru. Při úpravách k němu přibudou další dva - u hotelu Macocha a sportovního ostrova. Zjednoduší se tak dopravní provoz, ubudou zácpy na křižovatkách.   Trasa je dlouhá zhruba 2,2 kilometru. Je součástí vedlejšího silničního tahu Brno-Boskovice. Silnice na ní získá nový povrch. Počítá se s vybudováním odbočovacích pruhů, které dosud chybí.   Město na projekt naváže opravou chodníků v okolí silničního průtahu, což přijde na zhruba 15 milionů korun. Dalších osm až deset milionů korun vyčlení radnice na rekonstrukci mostu na sportovní ostrov, který je už ve špatném technickém stavu.   Vladimír Klepáč snm  