 Děti si na zlínském festivalu vyzkoušely, že věda není žádná nuda  Zlín 1. června (ČTK) - Děti, které dnes zavítaly do zlínského Univerzitního centra, se mohly přesvědčit, že věda není žádná nuda. Fakulta technologická v rámci doprovodného programu filmového festivalu pro ně připravila řadu experimentů, které si mohly vyzkoušet. Nahlédly do tajemného mikrosvěta, dozvěděly se, jak to vypadá v červeném spektru, jak fungují auta na vodík či lidské oko.   Z netradičních pokusů se děti nejen poučily, ale také se při nich zasmály. "Na prvním stanovišti si děti pomocí čoček vyzkoušely, zda obraz v oku dopadá před nebo za sítnici. Dále si pomocí dvou roztoků mohly vyrobit vesmírnou hmotu. Jde o princip síťování polymerů, kdy vzniká jakási inteligentní plastelína. Nechybí Van de Graaffův generátor, pro děti velmi oblíbený mikroskop či formule na vodíkový pohon," popsal šéf dnešního experimentálního pracoviště Dušan Fojtů.   Děti byly z akce nadšené. Již před jejím zahájením v Univerzitním centru netrpělivě čekaly desítky z nich. "Několik takových chemikálií mám i doma. Nejvíc se mi zatím líbí ta elektřina. Mámě načechrala vlasy," uvedl osmiletý Petr Navrátil.   Zlínská univerzita, spolupořadatel filmového festivalu, uspořádala takovou akci v rámci přehlídky poprvé. Nicméně každý rok na podzim připravuje pro veřejnost Noc vědců.   Další zábavný program pro děti univerzita pořádá ve čtvrtek. Nebojácné, výmluvné a nápadité děti si budou moci vyzkoušet, jak je náročná práce televizního redaktora ve studiu. V menších skupinkách, pod vedením pedagoga, budou pracovat s profesionální technikou. Zkusí si namluvit zprávy na kameru a uvidí, jak působí na diváky na obrazovce. V budově Fakulty multimediálních komunikací akce potrvá od 9:00 do 12:00.   Gabriela Sluštíková kš  