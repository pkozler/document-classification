 Plzeňská energetika zvýšila tržby o 8,3 pct na jednu miliardu Kč  Plzeň 10. května (ČTK) - Plzeňská energetika, druhý největší výrobce tepla a elektřiny v Plzni, zvýšila meziročně tržby o 78 milionů korun na historicky rekordních 1,009 miliardy korun. Loňský zisk podnik neuvedl, o rok dříve činil jeho profit před zdaněním téměř 190 milionů korun. ČTK to řekl obchodní ředitel David Hoffmann.   "Tržby za silovou elektřinu i za poskytování podpůrných služeb pro ČEPS byly o sedm procent vyšší," dodal. Firma preferovala dodávku ziskovějších podpůrných služeb na úkor silové elektřiny, které loni prodala 214 GWh, zatímco v roce 2009 téměř 240 GWh. "Podnik dále loni dodal 439 GWh ve formě rezervace elektrického výkonu," uvedl Hoffmann.   Prodej tepla byl meziročně vyšší o šest procent a činil 1021 TJ. Navýšení bylo dáno hlavně připojením nových zákazníků v průmyslové zóně Borská pole. Ostatní komodity, zejména dodávky vod a stlačeného vzduchu byly negativně ovlivněny úsporami odběratelů, řekl ředitel.   Díky nové odsiřovací jednotce za 454 milionů korun, která byla loni poprvé v provozu celý rok, snížil podnik podle Hoffmanna objem vypouštěných emisí kysličníku siřičitého o 70 procent.   Plzeňská energetika loni investovala 114 milionů korun, o rok dříve to bylo rekordních 605 milionů Kč. Dokončila plánovanou tříletou modernizaci za 950 milionů Kč. "Loni jsme kladli důraz na další rozvoj horkovodní sítě a na zvýšení spolehlivosti a bezpečnosti provozu, včetně investic do snižování nákladů na provoz," vysvětlil ředitel. Nejvýznamnějším projektem byla výstavba nového záložního zdroje za více než 300 milionů Kč, který dokončí v polovině letošního roku. Jde o zdroj o výkonu 22 MW s dieselovými motory, využívaný pro poskytování podpůrných služeb.   Letos plánuje firma investovat 310 milionů korun. Do roku 2013 chce teplárnu a elektrárnu v Plzni zásadně zmodernizovat zhruba za dvě miliardy korun. Plánuje postavit nový stomegawattový blok na výrobu elektřiny a tepla za miliardu korun. Má nahradit tři stará turbosoustrojí o celkovém výkonu 90 MW. Firma tak chce zvýšit podíl prodeje elektřiny na tržbách na dvě třetiny, nyní je to pod 60 procent.   Firma provozuje zdroj o tepelném výkonu 401 MW a elektrickém 90 MW. Teplem zásobuje 30 procent odběratelů v Plzni. Stoprocentním vlastníkem podniku je Energetický a průmyslový holding. Ten nedávno projevil zájem také o Plzeňskou teplárenskou, s níž firma spolupracuje a vypomáhá si v při odstávkách technologie a zálohách v dodávkách tepla.   Plzeňská teplárenská je největším dodavatelem tepla na západě Čech s tržbami 2,5 miliardy Kč a ziskem téměř 600 milionů Kč. Jejím stoprocentním vlastníkem je město. Plzeňští radní ustavili v dubnu pracovní skupinu, která jim má do 19. května navrhnout, jak má dál nakládat s teplárnou. V úvahu přichází dlouhodobé spojení s dodavatelem nedostatkového uhlí, strategický partner, který za pronájem nebo akciový podíl zajistí palivo i odbyt elektřiny nebo prodej části podniku.   Václav Prokš vju  