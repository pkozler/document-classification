 Synot Tip má povolení na číselnou loterii, spustit ji chce v září  Praha 4. května (ČTK) - Společnost Synot Tip dostala od ministerstva financí povolení k provozování číselných loterií. Povolení již nabylo právní moci. ČTK to dnes řekla mluvčí Synotu Magda Pekařová s tím, že spuštění číselné loterie je předběžně naplánováno na září letošního roku. Loteriemi se v ČR zabývá především Sazka, která je od konce března v úpadku.   Společnost Synot Tip podle Pekařové reaguje na aktuální situaci na loterijním trhu. "V první fázi využijeme 1200 terminálů ve sběrnách kurzových sázek a sport barech společnosti Synot Tip. Postupně pak plánujeme síť rozšířit i na další obstaravatele, až na 4000 terminálů," dodala.   Start své loterie urychluje i sázková společnost Fortuna. Ta dohromady 1,5 milionu kusů stíracích losů uvede do prodeje v pondělí 16. května. Pilotní projekt počítá s prodejem losů na tisícovce míst. Tři stovky z nich jsou obchodními místy Fortuny. V polovině července by pak Fortuna chtěla spustit novou číselnou loterii, kterou chce zaútočit na vedoucí pozici Sazky na loterijním trhu. O loterijní licenci požádala také sázková firma Chance.   Synot Tip patří do holdingu Synot, jehož zakládající a řídící organizací je společnost Synot W. Ta vznikla v roce 1991 a dnes patří k největším distributorům loterijních zařízení v České republice. Vedle loterijního průmyslu společnosti holdingu podnikají i v řadě jiných oborů.   fd dvd  