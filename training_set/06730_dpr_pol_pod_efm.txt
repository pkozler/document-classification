 ČSA kvůli nepokojům v Egyptě posunou i dnešní let do Káhiry  Praha 30. ledna (ČTK) - České aerolinie kvůli protivládním nepokojům v Egyptě posunou dnešní večerní odlet pravidelné linky do Káhiry na pondělní ráno. ČTK to sdělila mluvčí ČSA Hana Hejsková. Aerolinky už podobně přesunuly páteční let na sobotu ráno. Start letadla podle letového řádu je ve 21:40. ČSA létají v zimě do egyptské metropole ve středu, v pátek a v neděli.   "Důvodem je bezpečnostní situace v hlavním městě Egypta, zákaz nočního vycházení a s tím spojený i logistický problém pro cestující dostat z letiště a na letiště," uvedla mluvčí k posunutí odletu. Podobně jako z pátku na sobotu cestující, kteří dorazí na ruzyňské letiště k odbavení, ubytují ČSA v hotelu a poskytnou jim občerstvení.   Odklad letu se promítne i do zpátečního spoje z Káhiry do Prahy, který do Prahy dorazí až v pondělí odpoledne. Také v sobotu zpáteční letadlo z Káhiry namísto obvyklé šesté hodiny ranní přistálo v Ruzyni až v podvečer kolem půl šesté. Charterových spojů Holidays Czech Airlines do turistických destinací se situace v Egyptě podle mluvčí nijak nedotkla    Po bouřlivých protivládních protestech z minulých dnů, které si vyžádaly až sto mrtvých a přes tisíc zraněných, vládne dnes v centru Káhiry podle agenturních zpráv zatím až přízračný klid.     dnv dp  