 Staré lékárničky lze dát sdružením pečujícím o nemocné zvířata  --------------------    Ke zpravodajství: ilustrační FOTO ve Fotobance  ID foto: IF00004207, IF00009474   --------------------    Praha 4. ledna (ČTK) - Nepotřebné staré autolékárničky, které neodpovídají vyhlášce, mohou lidé darovat sdružením pro nemocné kočky a jiná zvířata, která čekají v útulcích na své nové rodiny. Výzva řidičům je na  www.kocky-online.cz . Od 1. ledna roku musejí řidiči měnit ve svých vozech autolékárničky za ty s novým obsahem.   "Pokud budete kupovat novou lékárničku i vy, prosíme, nevyhazujte tu starou. Její obsah sice nevyhovuje vyhlášce, ale vyhovuje a pomůže opuštěným kočkám. Obvazy, šátky, rukavice či nůžky použijeme k péči o zraněná i ostatní zvířata," uvádí na webu Magda Krajmerová z občanského sdružení Animal's.   Po Praze si členové sdružení darované lékárničky vyzvednou, případně mohou dárci poslat obsah lékárniček v obálce poštou. Kdo má zájem takto pomoci, může kontaktovat sdružení  mailem .   Sdružení Animal's o.s. vzniklo v létě roku 2010 a zaměřuje se na pomoc opuštěným a bezprizorním zvířatům, zvlášť kočkám a psům. Funguje převážně na principu takzvaných domácích depozit. Tento systém péče má oproti klasickým útulkům výhodu v tom, že zvířata žijí v domácím prostředí, osvojí si základní hygienické návyky a zvykají si na soužití s lidmi.   Zároveň absolvují preventivní veterinární zákroky, jako jsou očkování, odčervení, kastrace, případně označení čipem. Členové sdružení nejsou podle Krajmerové v péči o opuštěná zvířata žádnými nováčky, této činnosti se věnovali v rámci jiné organizace už několik let. Všichni členové pracují pro sdružení bezplatně a bez nároku na odměnu.   Zvířata přijímá sdružení především z oblasti Berounska, Příbramska, Hořovicka, Prahy - západ a podle kapacity i z dalších mimopražských oblastí.   nam mkv  