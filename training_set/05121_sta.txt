 Stavaři mírně zlepšili výhled, příští rok čekají růst o 1,6 pct  Praha 18. ledna (ČTK) - Stavební firmy očekávají v roce 2012 růst stavebnictví o 1,6 procenta, což je mírně lepší očekávání, než měly na podzim. Letošní pokles odvětví odhadují stavaři na 5,5 procenta. Vyplývá to z aktuálního průzkumu společnosti CEEC Research, který dnes na konferenci manažerů stavebních firem představil její ředitel Jiří Vacek.   Manažeři stavebních firem očekávají v následujícím období především další propad objemu veřejných stavebních zakázek. S tím souvisí i klesající vytíženost kapacit firem. "Vytíženost kapacit je v současnosti na nejnižším bodu od roku 2007, kdy jsme stavebnictví začali sledovat," řekl Vacek.   CEEC Research v průzkumu oslovila 100 předních manažerů českých stavebních společností všech velikostí a působících ve všech oborech stavebnictví.   Tuzemská stavební výroba podle zatím posledních čísel Českého statistického úřadu loni v listopadu ve stálých cenách meziročně zmírnila pokles na 0,1 procenta po snížení o 1,4 procenta v říjnu.   Podle prezidenta Svazu podnikatelů ve stavebnictví Václava Matyáše je ale zlepšení výkonu odvětví jen zdánlivé. Za lepším výsledkem je podle něj například urychlené dokončování solárních elektráren v závěru roku 2010 nebo nízká srovnávací základna z roku 2009, uvedl na dnešní konferenci.   dnv dvd  