 Senát pro připojení ke štrasburské smlouvě o převozu ostatků  Praha 9. června (ČTK) - Senát dnes souhlasil s tím, aby se Česká republika připojila ke štrasburské dohodě o přepravě zemřelých lidí, která zjednodušuje formality při převozu ostatků. Smlouva například upřesňuje požadavky na rakve a zavádí jednotný průvodní list. Česká republika už je zhruba sedm desetiletí smluvní stranou obdobné berlínské dohody, jejím signatářem zůstane i nadále.   V zahraničí zemřou každoročně stovky Čechů. Například loni se v porovnání s předchozím rokem zvýšil počet českých občanů, kteří na cestách v zahraničí přišli o život, uvedla nedávno česká diplomacie. Zatímco v roce 2009 zahynulo mimo svou vlast 414 českých občanů, minulý rok to bylo o 27 víc. Osudné jim jsou nehody, zdravotní problémy či přeceňování sil při sportu.   Štrasburská dohoda je podle předkladatelů o něco "měkčí" než berlínská dohoda. Například rakev musí být podle štrasburské dohody dřevěná o síle stěn nejméně dva centimetry a vnitřní rakev pevně zaletovaná zinková. Pokud je dřevěná rakev jen zinkem vyložená, musí mít nejméně třícentimetrové stěny. Berlínská dohoda uvádí, že nejméně třícentimetrová prkna musejí být ještě zajištěná šrouby nejvýše 20 centimetrů od sebe a vyztužená kovovými pruhy.   Jednodušší je i průvodní list. Berlínská dohoda požaduje na rozdíl od štrasburské dohody pro jeho vystavení například i ověřený úmrtní list. Berlínská dohoda je přísnější rovněž v případě, že se převáží tělo člověka, který zemřel na infekční nemoc.   Štrasburská dohoda je dokumentem Rady Evropy z roku 1973. Přistoupilo k ní zatím 16 zemí Evropské unie, zástupce Česka ji podepsal letos v dubnu. Signatářem druhé smlouvy, berlínské, je například Egypt, který patří k oblíbeným turistickým destinacím.   lp mhm mkv  