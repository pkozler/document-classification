 Praha bude mít přímé spojení s Kanadou  Praha 27. ledna (ČTK) - Pravidelné charterové spojení mezi Prahou a kanadským Torontem bude od 28. května provozovat letecká společnost Air Italy. Linka je plánovaná jako sezónní a její provoz bude ukončen 17. září. ČTK dnes o tom informovala mluvčí Letiště Praha Michaela Lagronová.   Společnost bude pro lety na lince využívat Boeing B767 200ER. Zpáteční let mezi Českou republikou a Kanadou je plánován jednou týdně v sobotu a pojme deset cestujících v obchodní třídě a 199 v třídě ekonomické.   Společnost Air Italy bude let provozovat pro kanadskou cestovní kancelář Panorama Travel&amp;Tours. Tato kanadská cestovní kancelář vstoupila na trh před jedenadvaceti lety a specializuje se na střední a východní Evropu.   Podle platného zimního letového řádu nabízí v současné době 46 leteckých společností přímé pravidelné linky z Letiště Praha do 103 destinací v 50 zemích. Kromě linek osobní dopravy provozují z pražského letiště nákladní přepravci celkově devět linek určených výhradně pro přepravu zboží.   cfr mha  