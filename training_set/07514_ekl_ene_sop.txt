 Tepla z krematoria by chtěli radní využít k vytápění bazénu  Londýn 25. ledna (ČTK) - Úřady obce Redditch v anglickém hrabství Worcestershire by chtěly využít tepla vznikajícího v místním krematoriu pro vytápění městského bazénu. Tento projekt je považován za ekologický, ale zdaleka ne všichni s ním souhlasí.   "Snažíme se snížit emise kysličníku uhelnatého, studujeme projekt, který se snaží využít energie našeho krematoria pro vytápění nedalekého rekreačního areálu a jeho bazénu," vysvětlil mluvčí družení, které řídí konzervativci. "Jinak se teplo rozptýlí do ovzduší," dodal. Realizace projektu by městské radě ušetřila 14.000 liber (393 tisíc korun) ročně.   O projektu se bude diskutovat na plenárním zasedání 7. února a budou se organizovat schůzky s obyvateli a taky se zástupci různých náboženských komunit a pohřebních ústavů.   Tento nápad ale jeho odpůrci označili za šílený.   "Je to urážka občanů," řekl místní zástupce v odborovém svazu Unison Roger McKenzi a vyzval místní radu, aby se omluvila za "tento necitlivý plán".   "To opět ukazuje, že konzervativci znají cenu každé věci, ale neznají hodnotu ničeho," řekl Roger McKenzi, který v tom vidí důsledky škrtů britské vlády v místních rozpočtech.   Pokud tento projekt uspěje, bude první svého druhu ve Velké Británii.   ko        