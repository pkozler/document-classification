 Teplo v Semilech je letos o dvě koruny za gigajoul levnější  Semily 23. ledna (ČTK) - Teplo v Semilech je letos levnější. Městská bytová správa zlevnila o více než dvě koruny na 593,41 Kč za gigajoul, loni platily domácnosti 595,76 Kč. Průměrná semilská domácnost napojená na centrální teplo tak ročně ušetří zhruba stokorunu. ČTK o tom dnes informoval jednatel bytové správy Stanislav Klápště. Semily nejsou jediným městem, kde letos teplo zlevnilo - třeba v České Lípě ušetří odběratelé ještě výrazněji - teplo tam od Nového roku zlevnilo o sedm korun. Naopak v Liberci cena o pět procent stoupla.   Centrálně dodávané teplo v Semilech je téměř o stokorunu levnější než v Liberci, přesto se odběratelům zdá cena vysoká. Řada domů se už od systému odpojila a dala přednost vlastním plynovým kotelnám. Ještě v roce 2000 vyráběly kotelny bytové správy v Semilech ročně kolem 60.000 gigajoulů tepla, loni už to bylo jen 35.000 gigajoulů. "Důvodem není jen odpojování odběratelů, ale také zateplování domů, které výrazně snižuje spotřebu tepla," vysvětlil Klápště.   Na centrální teplo je v devítitisícovém městě napojena asi třetina domácností a také škola a několik provozoven. I v letošním roce se ale podle něj chystají odpojit další domy. Navzdory tomu se Městské bytové správě podařilo cenu tepla pro letošní rok snížit. "Dobře jsme nakoupili plyn a cenu máme fixní na celý rok," řekl Klápště. Věří, že do budoucna by mohlo být teplo v devítitisícovém městě ještě levnější. Město připravuje výstavbu geotermální elektrárny a odpadní teplo chce dodávat do sítě. "Pak by mohl stát gigajoul kolem 300 korun," poznamenal Klápště.   Cena tepla v Semilech patří v Libereckém kraji k těm nižším. Méně platí obyvatelé například v Turnově, kde dodává tamní teplárenská společnost gigajoul za 582 korun. Naopak ve stotisícovém Liberci platí odběratelé napojení na Teplárnu Liberec 688 korun za gigajoul a v sousedním Jablonci stojí centrální teplo ještě o dvě koruny víc. Průměrná cena tepla v Česku je přitom podle serveru  www.cenyenergie.cz  kolem 530 korun za gigajoul.   ivc sap  