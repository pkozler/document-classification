 Strážníci podezřelí z napadení se nedopustili trestného činu  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4279233/straznici-podezreli-z-napadeni-se-nedopustili-trestneho-cinu    Doplnili jsme odkaz na video; text nezměněn.   --------------------    Olomouc 21. ledna (ČTK) - Olomoucký okresní soud dnes postoupil případ dvou městských strážníků podezřelých z napadení bezdomovce přestupkové komisi. Obžaloba je vinila z toho, že muži při incidentu zlomili nos a zkroutili mu ruce. Strážníkům původně hrozilo za zneužití pravomoci úřední osoby až tři roky vězení. Podle soudu se však taková intenzita útoku neprokázala, nešlo proto o trestný čin. S jeho rozhodnutím však státní zástupkyně nesouhlasí a podala stížnost.   "Jejich prokázané jednání by měla posoudit přestupková komise. Já toto jednání posuzuji jako přestupek," uvedl soudce Petr Sušil. Podle něj se především neprokázalo, že by muže strážníci napadli opakovaně. "Máme tři odlišné popisy toho, jak se to stalo, ani na videozáznamu opakované údery nevidím. Mám za prokázané, že nešlo o opakované údery, ale šlo o jeden úder nezjištěné intenzity," podotkl soudce. Skeptický byl i k následkům zranění. Poukázal na to, že ani lékařka nedokázala určit, o jak staré zranění šlo. Podle soudce nelze strážníky odsoudit ani za to, že bezdomovce údajně nutili kroucením rukou sbírat odpadky. I k tomu se svědci vyjadřovali odlišně.   Státní zástupkyně Lenka Kremzerová dnes podala proti usnesení soudce stížnost. Původně žádala, aby soud muže potrestal osmi až desetiměsíčním podmíněným trestem se zkušební dobou až na dva roky. Zároveň požadovala i zákaz činnosti v jejich oboru na dobu tří let. "Uvidíme, jak rozhodne krajský soud, to již bude spadat do jeho kompetence," řekla novinářům. Naopak obhájce obžalovaných strážníků Jiří Staněk rozhodnutí soudce uvítal. Ve své závěrečné řeči již dříve uvedl, že se ničeho nezákonného nedopustili a soudu navrhl, aby je zprostil obžaloby. "Jsem relativně spokojen. Pokud bude usnesení pravomocné, rád jim poskytnu právní pomoc v přestupkovém řízení," uvedl obhájce.   S padesátiletým bezdomovcem původem ze Slovenska, který má přitom titul inženýr, se dva strážníci potkali v polovině loňského roku před dominikánským kostelem v Sokolské ulici. Muž, který měl v krvi kolem dvou promile alkoholu, ležel na lavičce. Policisté mu během potyčky údajně tykali, udeřili jej do obličeje a zkroutili mu ruce. Celou událost sledoval zpovzdálí kolemjdoucí, který incident natočil na mobilní telefon.   Soudce dnes poukázal na to, že ani samotného poškozeného bezdomovce, který si navíc kvůli opilosti na incident příliš nepamatuje, nemůže brát jako osobu věrohodnou. Muž byl v minulosti již třináctkrát trestně stíhán, počtrnácté jej soud odsoudil půlročním vězením v polovině ledna letošního roku a nyní si trest odpykává ve slovenské věznici. "Vedena jsou proti němu nyní také další čtyři přestupková řízení," doplnil soudce. Muž, bývalý voják, byl přitom již dříve sám odsouzen za podobný trestný čin, ze kterého se nyní zodpovídali strážníci.   Alena Petrželová jpt    