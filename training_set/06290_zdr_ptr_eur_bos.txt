 Španělské okurky průjmy nezpůsobily, Madrid proto chce odškodnění  --------------------    Ke zpravodajství: FOTO/aktuality   --------------------    Berlín/Praha 2. června (ČTK) - Německé testy potvrdily, že španělské okurky nebyly kontaminovány tím typem bakterie E.coli, který vyvolal krvácivé průjmy, na něž v Evropě zemřelo nejméně 18 lidí. Španělský premiér José Zapatero prohlásil, že Madrid bude od Evropské unie žádat náhradu škod, které původní německé obvinění způsobilo zemědělcům. Také v Česku se potvrdilo, že údajně nebezpečných španělských bio okurek dodaných minulý týden firmě Country Life z Německa nebyly bakterií kontaminovány.   Podle německého Spolkového institutu pro vyhodnocování rizik se při testu posledních dvou podezřelých okurek prokázalo, že obsahují škodlivou bakterii EHEC. Nebyl to však typ O104, který je zodpovědný za současnou epidemii. Stejným výsledkem skončily laboratorní rozbory prvních dvou okurek zveřejněné v úterý.   Podle institutu zůstává zdroj infekce nadále nejasný. Světová zdravotnická organizace (WHO) oznámila, že se bakterie EHEC u nemocných vyskytuje ve zcela nové mutaci a že je asi živočišného původu.   Laboratorní zkoušky tak definitivně vyvrátily podezření vůči španělským okurkám. Zapatero dnes potvrdil předchozí vyjádření svých ministrů, že Madrid bude kvůli nařčení požadovat odškodné za ztráty španělských farmářů. Španělský svaz pěstitelů zeleniny odhaduje ztráty na 200 milionů eur (téměř pět miliard korun).   Pochopení pro Zapaterův požadavek dnes v Itálii vyjádřil český prezident Václav Klaus. Podle něj je žádost o odškodnění smysluplná, prezident ale neočekává, že by byl Zapatero vyslyšen. Klaus dále podotkl, že panika kolem okurek byla "uměle vytvořený cirkus". Také premiér Petr Nečas pokládá paniku okolo okurek za zbytečnou.   V Česku testy podezřelých okurek také potvrdily, že zelenina dodaná firmě Country Life není nebezpečnou bakterií kontaminována, uvedla Státní zemědělské a potravinářské inspekce. Zatím není jasné, zda bude podnik požadovat nějaké odškodnění.   V ČR se zatím objevilo deset podezření na onemocnění krvácivým průjmem. Odborníci z národní referenční laboratoře potvrdili zatím jeden případ, a to u americké turistky, která v Česku pobývala. Nákazu vyvrátili u pěti pacientů. U dalších čtyř se testy provádějí či budou provádět. ČTK to řekl Petr Petráš z Národní referenční laboratoře pro pro E.coli a shigely.   Přestože se stále neví, co bylo zdrojem nákazy, Rusko vydalo zákaz na dovoz čerstvé zeleniny z celé Evropské unie. Tamní úřad pro ochranu spotřebitele vyzval Rusy, aby zeleninu nakupovali od domácích producentů. Evropská komise Moskvu kvůli zákazu kritizovala a přijaté opatření označila za nepřiměřené.   Španělští zemědělci dnes před německý konzulát ve třetím největším městě Valencii vysypali asi 300 kilogramů ovoce a zeleniny na protest proti způsobu, jakým Německo informuje o krizi vyvolané bakterií EHEC.   str šeb  