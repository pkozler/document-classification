 dTest: Některé čistírny oděvů odmítají odškodnit zákazníky  Praha 7. června (ČTK) - V Česku se množí případy čistíren oděvů, které při poškození čištěného oblečení odmítají odškodnit své zákazníky. Upozornil na to spotřebitelský časopis dTest, podle kterého provozovatelé čistíren dávají zákazníkům předem podepsat doklady, pomocí kterých se snaží zbavit odpovědnosti za případné škody, což však odporuje zákonu.   "Poradna časopisu dTest eviduje zvýšený počet stížností spotřebitelů na provozovatele čistíren, kteří zákazníka při poškození oděvu odmítají jakkoliv odškodnit. Odvolávají se přitom na to, že jej dopředu upozornili na možné poškození věci v důsledku čištění. S takovou praktikou podnikatelů však poradci spotřebitelského časopisu zásadně nesouhlasí," stojí v tiskové zprávě, kterou dnes ČTK zaslal časopis dTest.   Podle právního poradce časopisu dTest Jana Votočky ale čistírna oděvů ze zákona odpovídá za škodu na převzaté věci, která je předmětem závazku, a to i v případě, že by škodu nezavinila. "Zákazník se navíc nemůže vzdát svých práv na náhradu škody, která může teprve vzniknout. Takové vzdání se práva je absolutně neplatné a čistírna tak má povinnost škodu na převzatém oděvu uhradit," upozornil Votočka.   Pokusy čistíren zbavit se odpovědnosti jsou podle Votočky stále častější. Pracovníci čistíren zpravidla nechávají zákazníky podepisovat různé doklady o srozumění s možným poškozením oděvu. Zákon však podle Votočky v těchto případech hovoří jasně a vyhýbání se odpovědnosti nepřipouští. Zákazníci, jejichž oděv byl v čistírně zničen, by tak měli trvat na svých právech a požadovat náhradu škody. Využít pro to mohou vzorový dopis, který dTest zveřejnil na svých internetových stránkách  www.dtest.cz/cistirny .   "Bohužel, čistění oděvů není jediným odvětvím, ve kterém se projevuje snaha podnikatelů vyhnout se hrazení případné škody na převzaté věci. Setkáváme se s tím dále u reklamací a oprav elektroniky, kde se podnikatelé v rozporu se zákonem chtějí zprostit odpovědnosti za ztrátu uložených dat," uvedl Votočka. I v těchto případech podle něj platí pravidlo, že pokud je věc poškozena v době od jejího odevzdání do zpětného převzetí zákazníkem, odpovídá za škodu podnikatel.   beh vju  