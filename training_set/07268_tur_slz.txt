 Zájezdy by mohly příští rok podražit, hotely chtějí zvýšit ceny  Praha 23. května (ČTK) - Ceny zájezdů v příštím roce by mohly výrazně vzrůst. Hoteliéři v turistických letoviscích totiž chtějí zdražovat, aby využili stabilizace v cestovním ruchu po odeznění hospodářské krize. Shodli se na tom tuzemské cestovní kanceláře, které ČTK oslovila a které v současné době již uzavírají smlouvy na příští sezonu. V letošní sezoně podle nich ceny zatím neporostou, protože na ubytování mají cestovní kanceláře smlouvy uzavřené předem.   Cestovní trh v západních zemích se stabilizoval a hoteliéři s tím očekávají větší poptávku po zahraničních zájezdech, řekl ČTK obchodní ředitel cestovní kanceláře Exim Tours Jan Koláčný. "Kdybych v současné době chtěl navyšovat kapacity na Turecko, tak nejen že je budu obtížně získávat, ale cenová relace bude vyšší," dodal.   Tlak na zvýšení cen za služby a ubytování pro příští rok je podle Koláčného enormní. Stejně jako v Turecku je patrný ve všech evropských dovolenkových destinacích. Může za něj mimo jiné i výpadek dovolených v severní Africe, kde kvůli nedůvěře zahraničních turistů v místní bezpečnostní situaci jsou hotely průměrně obsazeny jen asi ze 60 procent.   Kvůli nedůvěře k Africe a zvýšenému zájmu o evropské dovolené je možné už v letošním roce očekávat méně výhodných last minute zájezdů do evropských destinací, uvedla Kateřina Komedová z cestovní agentury Zájezdy.cz. Naproti tomu slevy na poslední moment do Egypta a Tuniska budou zřejmě výrazné.   Se zdražením ubytování je nutné počítat i v případě lyžařských zájezdů. Podle produktové analytičky Firo-tour Pavlíny Pešové požadují hoteliéři na následující zimní lyžařskou sezonu zvýšení cen za ubytování až o deset procent. Ceny jdou nahoru zejména na období jarních prázdnin, od února do března, doplnila.   cfr dvd  