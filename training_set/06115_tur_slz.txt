 Krize cestovního ruchu je podle CzechTourismu zažehnána  --------------------    Ke zpravodajství: GRAFIKA   --------------------    Praha 12. května (ČTK) - Krize cestovního ruchu, která začala v roce 2009, je pravděpodobně již zažehnána. V letošním roce je celosvětově možné očekávat zvýšení počtu příjezdů turistů o čtyři procenta, v Česku bude nárůst příjezdů obdobný, uvedl Mojmír Mikula z centrály cestovního ruchu CzechTourism. Podle údajů Českého statistického úřadu se v Česku dlouhodobě mění struktura hostů. Mírně ubývá Němců a Holanďanů, přijíždí ale více turistů z Ruska. Nárůst počtu příjezdů a přenocování potvrzují statistiky ČSÚ za první čtvrtletí.   "Cestovní ruch je odvětví ekonomiky, které se velmi snadno nechá ovlivnit krizí, jako jedno z prvních se z ní ale dokáže zotavit," řekl Mikula. Podle něj je pro český cestovní ruch dobrou zprávou, že mezi nejdůležitějšími zeměmi z hlediska příjezdového ruchu opět nastává chuť cestovat do zahraničí.   Z pohledu německých a britských návštěvníků je Česká republika stále chápána jako země s velmi přívětivým poměrem ceny a úrovně poskytovaných služeb. Podle šetření CzechTourismu úroveň a množství pořízených služeb za 100 eur (zhruba 2400 korun) v České republice odpovídá službám za 130 eur v Německu.   Z pohledu druhé nejpočetnější skupiny zahraničních návštěvníků - Rusů je podle Mikuly významnou skutečností loňský reálný růst příjmů obyvatel Ruské federace o 4,3 procenta. Ruští turisté Česko chápou jako západní zemi a dovolenou zde vnímají jako velmi prestižní. Výhodou Česka oproti zemím západní Evropy je také to, že mnoho ruských návštěvníků, obzvláště starší generace, očekává, že se v Česku domluví mateřským jazykem.   Podle Marie Bouškové, ředitelky odboru statistiky služeb, znamená turistika pro českou ekonomiku nezanedbatelnou část příjmů. Podíl cestovního ruchu se na tvorbě HDP pohybuje okolo tří procent. Z hlediska zaměstnanosti vytváří turistický ruch zhruba tři až pět procent všech pracovních míst v zemi.   Podle údajů Českého statistického úřadu v prvním čtvrtletí letošního roku významně stoupl počet příjezdů do hromadných ubytovacích zařízení a počet přenocování. Počet přenocování hostů v tuzemských hromadných ubytovacích zařízeních vzrostl meziročně o 6,5 procenta na 7,4 milionu. Celkově přijelo 2,4 milionů hostů, což je o 8,5 procenta více než před rokem.   Statistika ČSÚ vycházela z počtu hostů, kteří se ubytovali alespoň na jednu noc v hotelech, penzionech a jiných zařízeních, které mají kapacitu nejméně pět pokojů, nebo deset lůžek.   cfr vju  