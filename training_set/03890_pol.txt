 Izrael prý chystá v Jeruzalému další výstavbu  Jeruzalém 16. ledna (ČTK) - Izrael se chystá vybudovat ve východním Jeruzalému dalších 1400 bytů. Informoval o tom dnes izraelský vojenský rozhlas. Izraelská vládní pravice to podle agentury AFP vítá, zatímco opoziční levice to kritizuje.   "Je zcela jasné, že povolení této výstavby zasadí konečnou ránu mírovému procesu s Palestinci," řekl levicový představitel městské rady Méir Margalit.   Palestinci chtějí, aby při budoucím vytvoření jejich samostatného státu byla převážně arabská východní část Jeruzaléma, obsazená Izraelem v roce 1967, vyhlášena jeho hlavním městem. Izrael je proti.   V letech 1950 až 1980 byla hlavním městem Izraele západní část Jeruzaléma, v červenci 1980 pak Izrael prohlásil celý Jeruzalém za své "věčné a nedělitelné" hlavní město. OSN toto prohlášení neuznává a za hlavního město Izraele uznává Tel Aviv.   pek  