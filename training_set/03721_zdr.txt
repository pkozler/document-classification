 Každý rok 300 lidí v ČR zemře na melanom, nedbali na prevenci  --------------------    Ke zpravodajství: AUDIO   --------------------    Praha 3. května (ČTK) - Každý rok 300 Češek a Čechů zemře na nejzhoubnější kožní nádor melanom. Přitom by stačilo, aby přišli jednou za rok na preventivní vyšetření. Novinářům to dnes řekla přednostka dermatovenerologické kliniky Fakultní nemocnice Bulovka profesorka Jana Hercogová. Lidé by podle ní měli vyhledat lékaře, pokud se jim změní pigmentové znaménko, začne mít nepravidelné okraje, vystoupne nad ostatní kůži, krvácí nebo svědí.   "Nejbližší příležitost k vyšetření mají lidé v pondělí 9. května, kdy se v Česku koná už pojedenácté Evropský den melanomu. Vyšetřovat bude 163 dermatologů ve 112 zdravotnických zařízeních," uvedla přednostka.   Na stránkách  www.melanoma.cz  nebo  www.dermanet.cz/EDM  si lidé mohou najít nejbližšího dermatologa a objednat se k němu, mohou ale přijít i bez objednání. Prohlídka je bez třicetikorunového regulačního poplatku, pokud ale lékař odhalí zhoubný nádor, stává se z vyšetřovaného pacient a poplatek uhradí. Lékař může nádor odstranit hned, nebo pacienta objednat.   V rámci vyšetření vyplní pacient dotazník o rizikových faktorech melanomu a dalších kožních nádorů. Na rozdíl od dosavadních informací nezvyšuje riziko melanomu kožní fototyp, nejsou tedy víc ohroženi blonďatí a rusovlasí lidé s bílou kůží. Rizikové není ani spálení v dětství. "Pro riziko vzniku melanomu je nejzásadnější výskyt mnoha pigmentových nebo dysplastických znamének," zdůraznila profesorka.   Nový pohled na rizikové faktory přinesla podle ní souhrnná data z posledních dvou ročníků Evropského dne melanomu. Za oba roky bylo vyšetřeno v 19 státech 60.000 lidí, u 3618 bylo vysloveno podezření na zhoubný nález, ve čtyřech procentech šlo o melanom a v osmi procentech o jiný kožní nádor. Nejvíc lidí bylo v posledních dvou letech vyšetřeno v ČR, 13.840, to je 21 procent osob. Melanom byl zjištěn u 0,03 procenta z nich.   Profesorka upozornila, že riziko rakoviny kůže zvyšují časté návštěvy solária. Z doprovodných dotazníků podle ní vyplynulo, že 90 procent vyšetřených nikdy nebylo v soláriu, osm procent maximálně 20 krát a dvě procenta častěji. Časté návštěvy solária si v ČR dopřávají hlavně ženy do 35 let. Z Evropanek tam chodí nejvíce Španělky, Litevky, Maďarky, Belgičanky a Italky. Mezi českými muži uvedlo návštěvy solária jen šest procent, nejméně chodí v Evropě do solárií portugalští muži.   nam pba  