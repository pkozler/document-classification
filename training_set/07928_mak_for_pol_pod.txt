 MPO: Rozvoj ekonomiky brzdí úřady, soudy a infrastruktura  --------------------    Ke zpravodajství: GRAFIKA   Zprávu jsme upravili a aktualizovali v 7. a 8. odstavci o vyjádření Svazu průmyslu a dopravy ČR.   --------------------    Praha 24. ledna (ČTK) - Rozvoj české ekonomiky brzdí zejména neefektivní státní úřady, pomalé soudy a špatná infrastruktura. Naopak silnou stránkou České republiky je kvalitní věda a výzkum, stabilní hospodářské prostředí a schopnost přilákat zahraniční investice. Vyplývá z to z analýzy konkurenceschopnosti, kterou dnes zveřejnilo ministerstvo průmyslu a obchodu.   Ministr průmyslu a obchodu Martin Kocourek dnes novinářům řekl, že analýzu ve středu projedná vláda a MPO do konce první poloviny letošního roku připraví strategický projekt na zvýšení konkurenceschopnosti ČR, která se ve světovém měřítku zhoršuje. Česko se loni ve světovém žebříčku konkurenceschopnosti Světového ekonomického fóra (WEF) propadlo o pět pozic na 36. místo.   Například v hodnocení kvality institucí si loni Česko meziročně pohoršilo o deset míst a skončilo mezi státy světa na 72. pozici. Výrazně se propadlo také v efektivitě trhu práce, a to o 13 pozic na 33. místo. V oblasti investičního prostředí ČR klesla o deset míst na 38. pozici a v podnikatelském prostředí o devět míst na 34. pozici žebříčku. Zlepšení loni zaznamenala pouze tuzemská infrastruktura. V této oblasti ČR skončila na 39. místě, zatímco v roce 2009 jí připadla 48. pozice.   Připravovaná strategie konkurenceschopnosti má podle Kocourka stanovit dlouhodobé cíle pro jednotlivé pilíře tuzemské ekonomiky. Mezi hlavní priority ministr zařadil například další zjednodušení podmínek pro podnikání či lepší využití prostředků elektronické komunikace. Měla by být také snížena závislost ekonomiky na automobilovém průmyslu, naopak větší význam mají mít inovace, pružný systém podpory prioritních sektorů a modernizace průmyslu.     Kocourek upozornil, že musí být také snížena závislost českého exportu na Evropské unii a Německu. Zaveden má být proto nový model odhadu budoucí poptávky, který umožní vytvořit nové produktové a exportní portfolio. Stát by díky tomu podle Kocourka mohl podnikům dávat signály, po jakém zboží či službách je ve světě největší poptávka.   "V exportu to dnes v podstatě funguje tak, že jsme subdodavatelé finálních dodavatelů na světové trhy. To je ona závislost, protože ne všechny produkty, které vyvážíme do Německa, končí v Německu, ale jsou reexportovány v rámci přidávání další hodnoty někam jinam," podotkl Kocourek. Českým podnikům je podle něj lepší dát kvalitní informaci o tom, kam mohou své produkty vyvážet přímo.   Analýza konkurenceschopnosti je podle Svazu průmyslu a dopravy ČR správným krokem k vytvoření dlouhodobější strategie pro posílení české ekonomiky. "Tato analýza, opírající se o mezinárodní srovnání, zjišťuje ovšem stejné problémy, na jaké zaměstnavatelé poukazují již delší dobu. Jedná se zejména o málo efektivní veřejnou správu, rozbujelou byrokracii a korupci, nedostatečně kvalitní dopravní infrastrukturu a další problémy," uvedl SP v tiskové zprávě zaslané ČTK.   Podle zaměstnavatelů je nutné schválit takovou strategii, jejíž hlavní kontury se nebudou měnit podle toho, které politické strany budou ve vládě. "Politiku konkurenceschopnosti neděláme pro současnost. Strategie zvyšování konkurenceschopnosti ČR by neměla jen mapovat aktuální problémy, ale měla by být schopna dlouhodobějšího pohledu na změny globální ekonomiky. Důležité bude, jak jsme schopni předjímat změny," míní ředitel svazové sekce hospodářské politiky Boris Dlouhý.   MPO letos plánuje spustit společný fond státního a soukromého kapitálu, který by měl podporovat perspektivní projekty tuzemských firem, jejichž standardní financování je obtížné. V první fázi má mít fond k dispozici až 1,5 miliardy korun. "Nyní diskutujeme o poměru, v jakém tam státní a soukromý kapitál má být přítomen," podotkl Kocourek, podle kterého fond v budoucnu nahradí dotace z evropských fondů, které se v následujících letech budou snižovat.   Konkurenceschopnost Česka podle Kocourka už nemůže záviset pouze na kvalifikované pracovní síle a moderních technologiích. Stále důležitější je schopnost inovovat. "Musíme včas rozeznat vznikající globální poptávku a adekvátně a včas umět na nové trendy reagovat. Uspějí ty ekonomiky, které budou mít inovační a internacionalizované firmy a pro jejich vznik a působení vytvoří potřebné podmínky," podotkl Kocourek.   beh mha dvd  