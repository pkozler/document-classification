 ČSSD: Dřevěná kniha je cestou k nekontrolovanému drancování lesů  Doplnili jsme vyjádření stínového ministra zemědělství ČSSD Haška ve 3. a 7. odstavci., dřívější vyjádření LČR v 6. odstavci a další informace v 8. a 9. odstavci.   --------------------    Praha 21. ledna (ČTK) - Takzvaná Dřevěná kniha o hospodaření ve státních lesích, o které ve středu jednala vláda, je cestou k nekontrolovanému drancování veřejných lesů, řekl na dnešní tiskové konferenci v Lidovém domě stínový ministr životního prostředí ČSSD Václav Zemek. Dokument ministra zemědělství Ivana Fuksy podle něj směřuje k co největší těžbě dřeva a potlačí rekreační a krajinotvornou funkci lesa.     Sociální demokracie proto podle Zemka apeluje na vládu, aby materiál v současném znění neschválila. "Ministr Fuksa by měl upustit od snah o skrytou privatizaci lesů a namísto toho při správě státních lesů prosazovat veřejný zájem," uvedl. Vláda by měla o dokumentu rozhodnout na zasedání příští týden.   O tom, čím záměrům má kniha sloužit, svědčí podle stínového ministra zemědělství ČSSD a šéfa Asociace krajů Michala Haška i fakt, že tým, který knihu vypracoval, byl tvořen téměř výhradně ministrovi podřízenými lidmi. Spolupráci Asociace krajů odmítl. Koncepce prý navíc není podložena relevantní socioekonomickou analýzou.   Hospodářská koncepce pro hospodaření státního podniku Lesy ČR od roku 2012 počítá například s tím, že velké tendry na těžbu ve státních lesích by měly být dlouhodobé. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Ještě letos má být vyhlášena zakázka pro příští rok na všech 117 soutěžních jednotkách. Každý následující rok se má soutěžit již jen na jedné desetině jednotek.   Zemek kritizoval zejména obří tendry, které jdou prý na ruku několika velkým dřevařským firmám a prakticky vylučují účast menších firem a drobných podnikatelů. Dalším rizikem je podle něj navrhovaný způsob prodeje dřeva, kdy ministerstvo prosazuje, aby těžařská firma dřevo jak vykácela, tak i sama ohodnotila, změřila a prodala. Takový postup podle Zemka degraduje roli lesníků či revírníků a je ekonomicky nevýhodný pro stát.   Lesy ČR s kritikou nesouhlasí. "Regionální dřevozpracující subjekty jsou přirozenými obchodními partnery smluvních partnerů LČR, mohou s nimi uzavírat příslušné rámcové smlouvy nebo si dřevo zajistit skrze veřejné trhy. Místní lesnické firmy se zase do prací v lesích mohou zapojit jako subdodavatelé smluvních partnerů LČR," řekl v tomto týdnu jejich mluvčí Zbyněk Boublík.   Celá věc je podle Haška o to horší, že s knihou Fuksa přišel jen několik týdnů po výroku Martina Knetiga, poradce bývalého ministra životního prostředí, o tom, že ve státním podniku Lesy ČR údajně zažil "krádeže za bílého dne". Firma se tehdy proti těmto slovům ohradila. Ministr zemědělství by podle Haška měl nařídit v podniku Lesy ČR forenzní audit.   Fuksa však tento týden v rozhovoru pro Lidové noviny řekl, že audit, který v uplynulých týdnech provedla dozorčí rada LČR nezjistil žádná porušení legislativy ani zákona.   Proti Dřevěné knize během jednání vlády protestovalo ekologické Hnutí Duha. Proti Fuksovu záměru se postavilo také ministerstvo školství a pro místní rozvoj řízené zástupci Věcí veřejných (VV). Připomínky mělo i ministerstvo životního prostředí a předseda vlády Petr Nečas. Naopak ministerstvo i LČR dokument hájí.   Podle tvrzení ministerstva zemědělství se ministři shodli na tom, že v zakázce budou sloučeny pěstební práce i těžba, stejně tak na prodejním modelu. Mluvčí MZe Tereza Dvořáčková připustila, že by mohlo dojít ke zkrácení smluv vzešlých z tendrů na pět let. Konkretizován má pak být kontrolní systém. Ministři si také před dalším projednáním koncepce vyžádali doplňující údaje od Českého statistického úřadu.   vh mjr  