 V USA se bude promítat film Američance odsouzené v Itálii  --------------------    Ke zpravodajství: FOTO ve Fotobance  ID foto: F201011240229201, P201006010389101, P201012110203301   --------------------     Řím 11. ledna (ČTK) - Televize Lifetime ve Spojených státech příští měsíc uvede kontroverzní film o vraždě britské studentky Meredith Kercherové v Itálii, za kterou byla její spolubydlící Američanka Amanda Knoxová odsouzena k 26 letům vězení.   Knoxová, jedna ze tří lidí obviněných z vraždy své spolubydlící, a rodina Kercherové jsou proti uvedení snímku.   Film se točil na podzim v rodišti Knoxové v Seattlu, v Římě a v Perugii, kde byla Kercherová 2. listopadu 2007 nalezena s proříznutým hrdlem. Podle rozsudku italského soudu ji zavraždila při sexuálních hrátkách její spolubydlící Knoxová společně se svým tehdejším přítelem Raffaelem Sollecitem.   Meredithin otec John Kercher považuje film natočený podle vraždy své dcery za "odporný nápad", zatímco jeden z právníků Knoxové Carlo Della Vedova ho označil za "velmi nevhodný".   Knoxová má v rodné Americe hodně stoupenců, kteří ji považují za nevinnou oběť justičního omylu, stejně jako její rodina a některá média. Ve filmu ji ztvárňuje Hayden Panettiereová. Knoxová se s ní odmítla setkat, aby jí pomohla s rolí.   Knoxová a Sollecito, který byl odsouzen k 25 letům vězení, se proti trestu odvolali. Další slyšení u soudu bude 22. ledna.   Právní experti uvádějí, že i kdyby Knoxová a Sollecito byli v prvním ze dvou odvolání, jež umožňuje italský soudní systém, zproštěni viny, pošle prokurátor případ k nejvyšším soudu.   Třetí osoba odsouzená za vraždu, Rudy Guede z Pobřeží slonoviny, už vyčerpal možnosti odvolání a odsedí si ve vězení 16 let.   Panettiereová řekla, že si není jistá pravdivostí příběhu, který natočila. "Nemohu říci, že na to mám názor. Proto je ten příběh tak zajímavý," řekla. "Nevím, jestli to někdy budeme vědět."   Film o vraždě chce natočit také britský režisér Michael Winterbottom, který hodlá do role novináře píšícího o případu obsadit britského herce Colina Firtha. "Když čtete o tom případu, zdá se, že není přesvědčivé vysvětlení, co se stalo," řekl nedávno Winterbottom.   "My samozřejmě nebudeme tvrdit, že tato osoba je nevinná nebo že tento člověk je vinný. Ale budeme se ptát: je tento právní systém spravedlivý?" dodal režisér.   ko kš  