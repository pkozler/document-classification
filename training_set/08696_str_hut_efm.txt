 Skupině Z-GROUP Steel Holding roste počet zakázek v Rusku  Veselí nad Moravou (Hodonínsko) 26. ledna (ČTK) - Skupině Z-GROUP Steel Holding podnikatele Zdeňka Zemka roste počet zakázek v Rusku. Loni železárenská skupina zaznamenala nárůst o deset až 30 procent. Zakázky ale stále nedosahují objemů, které skupina dodávala před hospodářskou krizí. Z-GROUP Steel Holding to dnes uvedla v tiskové zprávě. Celkové tržby nezveřejnila.   Růst se týká zejména závodu Železárny Veselí na Hodonínsku, kde byl zájem o tažené trubky, které ruští odběratelé objednávali v objemu stovek tun. "V roce 2010 jsme zaznamenali meziroční zlepšení, které se v jednotlivých hutních společnostech holdingu Z-Group pohybovalo řádově mezi deseti až 30 procenty," uvedl výkonný ředitel železáren Z-Group Pavol Hubočan. Zvýšený zájem v Rusku podle Hubočana tvoří zčásti zakázky pro automobilový průmysl a dále pro energetické firmy zabývajícími se atomovou energií.   Několik zakázek uzavřela skupina Z-Group koncem loňského roku na veletrhu Metalexpo 2010. Nově uzavřené kontrakty se pohybovaly v řádu stovek tun a výhledově několik tisíc tun ročně. "Zájem byl zejména o produkci Železáren Veselí a Válcoven Trub Chomutov," uvedl Hubočan.   Oblast hutnictví se podle něj stále nevypořádala s dopady hospodářské krize. "Prioritou je nyní stabilizace a zachování kvalifikovaných pracovníků, kterých je i přes vysokou nezaměstnanost nedostatek," dodal Hubočan.   Hutní závody holdingu Z-GROUP Steel Holding jsou čtvrtou největší železárenskou skupinou v ČR. Skupina sdružuje především hutnické a železářské závody v Hrádku, ve Veselí nad Moravou a v Chomutově. Více než tři čtvrtiny současné produkce, která nachází uplatnění například v dopravě ropy, plynu, vody, v systémech klasických i jaderných elektráren, v běžném strojírenství, stavebnictví nebo v nábytkářském průmyslu, putují na zahraniční trhy, z toho většinou do zemí EU. Holding dodává do více než 40 zemí světa.   vrn sap  