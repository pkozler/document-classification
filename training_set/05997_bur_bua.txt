 Akcie v USA dopoledne klesaly kvůli obavám z dražších potravin  New York 4. ledna (ČTK) - Akcie amerických korporací dopoledne na Wall Street klesaly kvůli obavám z toho, že by rostoucí ceny potravin mohly snížit zisky supermarketů. Trh ale zároveň ovlivňoval optimismus díky zlepšenému výhledu ve zpracovatelském průmyslu.   Index Dow Jones v poledne newyorského času stagnoval, klesl o nepatrných 0,02 procenta na 11.668,1 bodu. Index Nasdaq Composite se podle stránek Yahoo! Finance snížil na 2673,7 bodu se ztrátou dvou třetin procenta.   Akcie maloobchodních řetězců Supervalu, Safeway a Whole Foods Market klesaly. Způsobili to analytici Morgan Stanley, kteří kvůli cenám potravin doporučili investorům omezit držení akcií skupiny Supervalu. Její emise pak oslabila o sedm procent, napsala agentura Reuters.   Nové zakázky amerických továren v listopadu nečekaně vzrostly a bez započtení odvětví dopravy vykázaly nejvyšší nárůst za osm měsíců. Oživování zpracovatelského průmyslu se tak upevňuje, dodalo dnes americké ministerstvo obchodu.   pok dvd  