 Hladina toků se zvyšuje, Radbuza dosáhla stavu ohrožení  Zprávu jsme aktualizovali.   --------------------    Praha 8. ledna (ČTK) - Hladina toků v Čechách se dnes po výrazném oteplení a srážkách nadále zvyšovala, nejvíce v Plzeňském kraji. Rozvodněná řeka Radbuza ve Staňkově na Domažlicku odpoledne dosáhla nejvyššího stupně povodňové aktivity, tedy ohrožení, pohotovost je na Řasnici ve Frýdlantu na Liberecku. Berounku u Černošic blokují ledové kry, které v řece tvoří bariéry. Hrozí její vylití. Na silnicích se může dál tvořit náledí, uvedl Český hydrometeorologický ústav (ČHMÚ).   Do Česka proudí teplý a vlhký vzduch od jihozápadu a v něm postupuje přes střední Evropu frontální vlna. "Vzhledem k pokračujícímu tání sněhu očekáváme další vzestupy na vodních tocích," sdělili dopoledne meteorologové. Nebezpečí povodňové pohotovosti nadále platí nejen pro Plzeňský, ale i Karlovarský, Liberecký a Ústecký kraj.   Ve Staňkově na Domažlicku dosahuje hladina řeky Radbuzy třetího stupně povodňové aktivity. Kolem 18:00 se tam výška hladiny na monitorovací stanici dostala na 232 centimetrů. Na témže toku se pak v Dobřanech nakupily ledové kry. Na dalších tocích v Plzeňském kraji i na severu Čech nadále platí první povodňové stupně.   Do Černošic u Prahy dnes řekou připlulo větší množství ker, které ještě více ucpalo koryto s ledovými bariérami. Průtok je nyní zúžený, všichni čekají, nakolik bude hladina Berounky ještě stoupat. Hrozí to, že voda zaplaví zahrady a domy. Hasiči spolu se strážníky lidem doporučili, aby opustili své domovy. Asi deset z nich je trvale obydlených, zbylé domy jsou rekreační objekty. Odjelo jen několik chatařů, starousedlíci zůstávají.   Zřejmě až do středy budou noční teploty ojediněle klesat pod bod mrazu, někde se mohou vyskytnout i mrznoucí srážky. Silnice tak budou opět namrzat.   jhr snm  