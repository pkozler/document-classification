 Firmy a lékárníci kritizují plán elektronických aukcí léků  Praha 2. června (ČTK) - Elektronické aukce, které mají umožnit zdravotním pojišťovnám nakupovat léky co nejlevněji, kritizují farmaceutické firmy i lékárníci. Ministr Leoš Heger (TOP 09) prosazuje elektronické aukce ve svých návrzích reformních zákonů. Sněmovní zdravotní výbor v tomto týdnu jeho záměr podpořil. Firmy a lékárny ale tvrdí, že důsledkem budou výpadky dodávek řady léků. Pro pacienty se tak údajně stanou nedostupnými přípravky, na něž jsou zvyklí.   "Objektivní fakta z jiných zemí jsou neúprosná: aukce výrazně zhoršují postavení pacienta při léčbě, například se běžně stává, že z trhu zmizí léky, na které jsou lidé zvyklí řadu let. Rok po zavedení aukcí odchází z trhu zhruba polovina výrobců a s nimi i jejich léky," sdělil ČTK výkonný ředitel České asociace farmaceutických firem (ČAFF) Emil Zörner.   Důsledkem aukcí podle něj bude jen to, že pacienti si připlatí za léky výrazně víc než teď. Právě tyto dopady na pacienty jsou podle Zörnera důvodem, proč elektronické aukce jsou pouze ve čtyřech zemích EU.   Heger chce za pomoci elektronických aukcí snížit ceny léků, které mají v Česku řadu generických, tedy levnějších kopií. Podle Grémia majitelů lékáren se jeho záměr mine účinkem, naopak dramaticky stoupne riziko výpadků dodávek léků na český trh. Klesne dostupnost pro české pacienty. Léky prodávané v Česku za nižší ceny než v okolních zemích budou podle lékárníků distributoři kupovat a výhodně je vyvážet do zemí, kde je prodají dráž.   "Už dnes jsou díky probíhajícím reexportům léků z Česka zpět do zemí EU některé léky pro naše pacienty prakticky nedostupné. To se po zavedení anonymních aukcí ještě zhorší," sdělil ČTK předseda představenstva Grémia majitelů lékáren Marek Hampel.   Firmy se podle něj těchto aukcí nebudou chtít ani zúčastnit. "U nás by výrobci byli donuceni srazit ceny léků a díky reexportům by jejich zisky v ostatních zemích inkasovali překupníci. Kvůli českému trhu s 10 miliony obyvatel neohrozí své pozice na půlmiliardovém trhu celé EU," tvrdí.   Hloubkové revize cen léků, které ministr rovněž zmiňuje v reformních zákonech, provádí Státní ústav pro kontrolu léčiv už třetím rokem. Za tu dobu přineslo přecenění léků a snižování úhrad ze zdravotního pojištění českému zdravotnictví šest miliard korun úspor. Česko má třetí nejnižší ceny léků v Evropě. Možnost dalších úspor je minimální, varoval Hampel.   Podle ministrových záměrů by zdravotní pojišťovny daly vysoutěžené levnější léky na takzvaný pozitivní seznam. Lékaři by přednostně psali léky ze seznamu. Pojišťovny by u nich stanovily výhodnější úhradu, u ostatních léků, které by na tomto seznamu nebyly, by úhrada z pojištění byla nižší, takže by pacienti na ně více dopláceli.   Pojišťovny se na elektronické aukce podle šéfa Svazu zaměstnaneckých pojišťoven Jaromíra Gajdáčka už připravují. Firma, která dá nejnižší cenu, a tedy zvítězí, bude mít od pojišťoven garantován určitý objem dodávek.   Například v Nizozemsku vyhlásí zdravotní pojišťovna jednou ročně soutěž na konkrétní lék. Vítěz pak získá polovinu trhu, druhý v pořadí třicet procent a třetí v pořadí pětinu trhu. V severských zemích zase vítěz získá na určitou dobu, většinou na rok, celý trh.   Naďa Myslivcová rot  