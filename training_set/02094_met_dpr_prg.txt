 Na Vltavu stále nesmí lodě, v přístavech zůstanou asi do soboty  Praha 14. ledna (ČTK) - Na Vltavu v hlavním městě, kde byla ve čtvrtek večer kvůli zvýšené hladině zastavena doprava, nesmí žádné přívozy vyplout ani dnes. Všechny čluny zůstanou v ochranných přístavech zřejmě až do soboty, řekl ČTK mluvčí Ropidu Filip Drápal. Hladina Vltavy v Praze Chuchli vystoupila na první povodňový stupeň, tedy bdělost. Kvůli zvýšenému průtoku jsou nadále uzavřena vrata na Čertovce a vyklizeny náplavky.   Už od víkendu nejsou v provozu přívozy P1 (Sedlec - Zámky), P2 (V Podbabě - Podhoří) a P6 (Lahovičky - Nádraží Modřany). Kvůli zvýšené hladině byl ve čtvrtek večer přerušen provoz i na linkách P3 (Lihovar - Veslařský ostrov) a P5 (Císařská louka - Jiráskovo náměstí).   Povodí Vltavy podle magistrátu očekává, že průtok na Vltavě dnes ještě vzroste. Podle prognózy budou výrazně stoupat hladiny řek v povodí Vltavy, Berounky a Sázavy. Průtok v Praze je regulován díky vltavské kaskádě.   Záplavy v těchto dnech hrozí podle meteorologů na hlavně západě Čech, na šesti místech Plzeňského kraje jsou na řekách třetí povodňové stupně. Zvýšené hladiny řek jsou ale i v celých středních a severních Čechách.   jhr mal  