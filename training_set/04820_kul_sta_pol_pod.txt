 Divadlo loutek Ostrava otevře přístavbu s alternativním sálem  --------------------    Ke zpravodajství: AUDIO   --------------------    Ostrava 11. května (ČTK) - Divadlo loutek Ostrava otevře 20. května novou pětipodlažní přístavbu, ve které je alternativní sál s proměnlivým hledištěm. Na sál navazuje venkovní amfiteátr a cukrárna s galerií loutek. V budově je také depozitář, zázemí pro herce a administrativu divadla. Na tiskové konferenci o tom dnes informovali zástupci divadla a představitelé města.   Ředitelka divadla Jarmila Hájková řekla, že vznikl nádherný hrací prostor, který oceňují architekti i divadelníci. Oproti klasickým představením budou v novém sále diváci v přímém kontaktu s herci a loutkami. "Tím, že je prostor propojený s amfiteátrem, dává další možnosti například pro pořádání koncertů nebo dalších představení v menším měřítku," řekla Hájková. Venkovní prostor se dá navíc zastřešit, čímž vznikne jakési šapitó. Na průčelí budovy mohou lidé každé dvě hodiny sledovat orloj.   Přístavba je dílem týmu architektů Petra Hájka, Gabriely Minářové a Bronislava Stratila. První dva z nich jsou podepsáni i pod původní budovou divadla, která byla dostavěna v roce 1999. Stratil řekl, že stavba divadelního sálu je výjimečná záležitost a že se snažili vytvořit sál s přesahem. "Návštěvníkům otevíráme pohled do zákulisí divadelních prostor. Nedivím se, že jsou scénografové z nového sálu nadšení, ten prostor jim skýtá netušené možnosti," řekl Stratil.   V přístavbě chce divadlo pořádat i workshopy, dětské studio a projekty pro postižené děti. "Celá léta se věnujeme práci s handicapovanými dětmi. Máme osvědčený projekt Terapie loutkou, který je vnímán velmi pozitivně odbornou veřejností i těmi, kterých se to týká," uvedla ředitelka divadla.   Stavba trvala sedm měsíců. Začala loni v červenci a dokončena byla letos v lednu. "Šlo to hodně rychle. Už téměř uplynuly i tři měsíce zkušebního provozu. Stavělo se za plného provozu, někdy divadlo fungovalo v bojových podmínkách, ale snažili jsme se, aby to divák nepoznal," řekla Hájková.   Uvedla, že s alternativním sálem se počítalo už při stavbě původního divadla. "Alternativní sál byl v plánu zakomponovaný, pak ale nebyly peníze. Trvalo necelých 11 let, než jsme se k myšlence vrátili zpátky," dodala ředitelka.   Mluvčí Ostravy Andrea Vojkovská řekla, že stavba stála téměř 70 milionů korun. "Rozšíření divadla bylo financováno převážně Evropskou unií - z Regionálního operačního programu Moravskoslezsko bylo na tento projekt uvolněno cca 67 milionů korun. Na zbytku nákladů se podílelo město Ostrava jako zřizovatel divadla," uvedla Vojkovská.   Otevření nové scény bude 20. května spojeno s bohatým celodenním programem hlavně pro děti. Divadlo v přístavbě uvede i první premiéru: interaktivní pohádku pro malé a nejmenší diváky O víle menší než zrnko máku. Lidé budou moci absolvovat prohlídku přístavby s komentářem, pro děti bude připravena řada atrakcí. V 19:30 v amfiteátru vystoupí Rock &amp; Roll Band Marcela Woodmana. Pak diváci uvidí světelnou prezentaci a na závěr pouliční ohňové divadlo.   Vlastimil Vyplel snm  