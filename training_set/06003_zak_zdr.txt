 Soud začne řešit případ údajného pochybení při domácím porodu  Praha 12. ledna (ČTK) - Obvodní soud pro Prahu 3 se dnes začne zabývat případem prezidentky Unie porodních asistentek Ivany Königsmarkové, která čelí obvinění z těžkého ublížení na zdraví z nedbalosti. Žena údajně pochybila při vedení domácího porodu. Dítě se sice podařilo zachránit, podle České televize se však kvůli neurologickému postižení od porodu pohybově a mentálně nevyvíjí. Königsmarkové hrozí šest měsíců až čtyři roky vězení.   Žena vinu odmítá. Je přesvědčená o tom, že při porodu chybu neudělala. "Loni v létě jsem byla u porodu a po něm se miminku nedařilo. Nedaří se mu, bohužel, doposud. V životě prostě není nic na 100 procent," napsala Königsmarková koncem loňského roku na na sociální síti Facebook.   Událost se odehrála v červenci 2009. Záchranná služba tehdy uvedla, že novorozenci, který se narodil doma v Praze 3, se při porodu zastavil krevní oběh. Záchranáři chlapce oživili a ve vážném stavu jej odvezli do Ústavu péče o matku a dítě v Podolí. Náměstek nemocnice Ladislav Krofta tehdy uvedl, že chlapec byl podchlazený a pediatři u něj prvním laboratorním vyšetřením zjistili známky těžké hypoxie - to znamená, že byl vystaven závažnému nedostatku kyslíku.   har mhm  