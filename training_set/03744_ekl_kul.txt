 Májová slavnost otevře park U Tří pávů v Kutné Hoře  Kutná Hora 18. května (ČTK) - Májová zahradní slavnost za týden otevře park U Tří pávů v Kutné Hoře, který byl téměř dva roky veřejnosti nepřístupný. Součástí programu má být i benefiční akce, jejíž výtěžek bude použit na výstavbu dřevěného altánu, pódia a hlediště s lavičkami. ČTK to sdělil Václav Veselý z občanského sdružení Kutnohorsko.cz, které chce v parku pořádat kulturní akce. Zpočátku bude otevřen pouze během těchto produkcí, později už by to mělo být každodenně.   Zapomenutý park o rozloze zhruba 2000 metrů čtverečních se nachází v centru Kutné Hory v sousedství Palackého náměstí. Leží na městských pozemcích. Byl zanedbaný, a proto musel být pro veřejnost uzavřen. Jeho současný stav už ale umožňuje, aby byl v rozumném režimu provozován. V parku byly ošetřeny stromy a plánují se i další investice. Vše bude ale podle Veselého záležet na tom, kolik se podaří získat peněz z grantů a nadačních fondů.   První příležitostí k návštěvě parku bude 25. května chystaná zahradní slavnost s bohatým programem. Lidé se mohou těšit na výstavu fotografií romantické Kutné Hory od Jaromíra Procházky, pohádku Divadélka Kůzle, Máchův Máj kutnohorských herců s maratonem čtení Máje či koncertní vystoupení. Seznámí se také s projekty Kutnohorska.cz a budou mít možnost vyjádřit se k plánům a záměrům, kterých se má park U Tří pávů dočkat. Zároveň se budou moci zúčastnit soutěže o grafický návrh loga parku nebo benefiční akce Kup si svoje prkno na výstavbu altánu a přírodního divadla. Jména dárců budou uvedena na prknech této stavby.   khj hj  