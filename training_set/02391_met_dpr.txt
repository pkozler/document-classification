 Dopravu ve Zlínském kraji komplikují sněhové přeháňky  Zlín 24. ledna (ČTK) - Dopravu ve Zlínském kraji dnes komplikují sněhové přeháňky. Zejména menší cesty na Vsetínsku pokryl čerstvý sníh, ve vyšších polohách jej přibylo až deset centimetrů. Sjízdné se zvýšenou opatrností jsou i vedlejší tahy ve zbylých okresech kraje. Motoristé by proto měli volit obezřetnou jízdu, vyplývá z informací Ředitelství silnic a dálnic ČR.   Komunikace první třídy v kraji jsou mokré a chemicky ošetřené. Stejný stav platí i na vozovkách druhé a třetí třídy na Kroměřížsku a Zlínsku, na Slovácku je místy pokrývá rozbředlý sníh. Teplota se ve Zlínském kraji ráno pohybovala od minus sedmi do minus dvou stupňů Celsia.   jav mol  