 WikiLeaks chce rozšířit spolupráci s národními médii  New York 25. ledna (ČTK) - Kontroverzní internetový portál WikiLeaks chce oslovit s žádostí o spolupráci desítky dalších médií, aby uspíšil zveřejňování tajných diplomatických depeší amerického ministerstva zahraničí. Šéf WikiLeaks Julian Assange to dnes řekl agentuře AP.   Materiály WikiLeaks dosud na svých stránkách publikovaly největší světové listy jako The New York Times, El País, Le Monde, Der Spiegel nebo The Guardian. V minulých týdnech se Assangeovi podařilo ke spolupráci získat dalších 20 novin. Zakladatel WikiLeaks má v úmyslu během tří měsíců tento počet ještě zvýšit, a to na trojnásobek. "Chceme maximalizovat dopad našeho materiálu," řekl Assange AP.   Portál WikiLeaks na svých webových stránkách zveřejnil 2658 amerických kabelogramů, což je jen o něco víc než jedno procento ze všech 251.287 diplomatických dokumentů, které má k dispozici.   Assange v minulosti několikrát projevil nespokojenost, že tajné depeše se na veřejnost dostávají příliš pomalu. Specificky národně orientované kabelogramy hodlá proto publikovat prostřednictvím menších národních médií. V zemi ovládané pravicovou vládou bude poskytovat své dokumenty levicovému tisku a naopak.   Mezi médii, o něž Assange již rozšířil okruh svých publikačních kanálů, patří například norský Aftenposten, švédský Dagens Nyheter nebo nizozemský kanál televizní společnosti RTL. Média dostávají texty WikiLeaks pod podmínkou, že začerní údaje, které by mohly ohrozit konkrétní osoby. Po této úpravě redakce text posílají zpátky na portál WikiLeaks, který rozhodne o synchronizovaném datu zveřejnění.   jas  