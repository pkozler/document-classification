 Plzeňská práva předala akreditační komisi roční hodnotící zprávu  --------------------    Ke zpravodajství: AUDIO   --------------------    Plzeň 31. května (ČTK) - Plzeňská práva dnes předala akreditační komisi hodnotící zprávu, která detailně popisuje rok práce po skandálech s nestandardním studiem, které pronikly na veřejnost na podzim 2009. Hodnotí dobu od června 2010 do letošního 31. května a s přílohami má přes 200 stran. ČTK to řekl děkan Květoslav Růžička.   Ze zprávy bude vycházet žádost o prodloužení akreditace magisterských a bakalářských oborů práv, které platí shodně do konce června 2012. O reakreditaci musí požádat fakulta do konce října. Pokud by komise zjistila na fakultě závažné nedostatky, navrhla by ministerstvu školství přerušení akreditace na dobu, než by se odstranily.   "Zprávu, na níž jsme pracovali od března, jsme dnes dopoledne předali na podatelně ministerstva školství," dodal děkan. Podle něj dokazuje, že práva se po skandálech s rychlostudenty, podivným přijímáním i zkoušením nadále reformují. Situace se konsoliduje, uvedl.   Kontrolní zprávu projednal minulý týden bez výhrad nový akademický senát fakulty, který se považuje za reformní a chce uklidnit rozjitřené emoce. Jeho předseda Tomáše Pezl ji označil za kvalitně zpracovanou a věrně odrážející současný stav a fungování fakulty. Zpráva hodnotí hlavně zabezpečení studia, programy a sylaby předmětů, garanty oborů, přijímání a zkoušení, ale také doktorské a rigorózní studium. Fakulta ji po projednání komisí vyvěsí na webových stránkách.   "Strukturu kontrolní zprávy, nikoli obsah, už jsme dvakrát s komisí konzultovali, připomínkovalo ji také kolegium děkana, které ji ohodnotilo veskrze pozitivně, takže nebylo co dopracovat," řekl proděkan Vilém Knoll. Podle Knolla i Pezla dělá celá fakulta maximum pro obnovení akreditace. "Z rozhovoru s profesorkou Dvořákovou (Vladimírou, předsedkyní komise) nemáme signály, že by nám neměla být obnovena, uvedl Knoll.   Reakreditaci a dlouhodobý záměr do roku 2015, jenž také schválil senát, připravuje škola od listopadu. Na všech zásadních dokumentem se podílela téměř celá fakulta; jsou velmi důkladně připravené a předjednané, veškeré připomínky byly zapracované, řekl děkan.   "Fakulta je pracovištěm, které funguje naprosto standardně. Má velký vědecký potenciál i velmi dobré hodnocení kvality výuky. Do budoucna se může výborně rozvíjet. Spory, které tady probíhaly, byly personální, například o koncepci fakulty," dodal senátor Richard Pokorný.   Jediným větším problémem je nyní podle děkana personální situace kvůli hrozícím odchodům více než 20 kantorů, tedy zhruba šestiny stavu. "Ale vlastní výuku i na příští semestr máme zajištěnou," uvedl děkan. Studenti si ale stěžují, že neví, k jakému učiteli se mají na zapsat. Škola podle děkana potřebujeme hlavně nové profesory a docenty, kteří budou garanty oborů pro obnovení akreditace. Děkan na ně počátkem května vyhlásil výběrové řízení a už ve středu odpoledne bude vědět, kolik lidí se přihlásilo. Zájem učit v Plzni je, dodal.   Část akreditační komise, pro níž je zpráva určena, ji bude zkoumat 6. a 7. června v Plzni. Koncem června ji projedná v Praze velké zasedání komise a z toho také zřejmě vzejdou doporučení. "Předpokládám je, i když zpráva je kvalitní a dostatečná," uvedl děkan.   Personální situací se zpráva zabývá jen obecně. Neuvádí, kolik učitelů bude na konce semestru v Plzni chybět. Důvodem je fakt, že řada pedagogů ještě s odchodem váhá. Jasných výpovědí ke 30. červnu je zatím jen šest. U dalších více než deseti odchodů na dohodou si dali pracovníci odkládací podmínku a rozhodnou se až v červnu.   Václav Prokš jpt  