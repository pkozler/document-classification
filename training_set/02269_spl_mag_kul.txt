 Hanácké slavnosti v Chropyni zahájí příjezd krále Ječmínka  Chropyně (Kroměřížsko) 10. května (ČTK) - Jízdou krále Ječmínka zahájí jezdci na koních 14. Hanácké slavnosti v Chropyni na Kroměřížsku. Ječmínek představoval v minulosti dobrotivého vládce, k němuž se upínaly naděje hanáckého lidu. Nyní do města, které je v posledních týdnech známo spíše rozsáhlým požárem plastů, přiveze od 27. do 29. května radost a zábavu.   "Pro občany města a nejbližšího okolí je to připomenutí si dřívějších tradic, dobového oblečení i zvyklostí. Lidé se mohou v nádherném areálu chropyňského zámku sejít a pobavit se. Doufám, že bude pěkné počasí a že slavnosti občany sdruží a připomenou jim kořeny našeho města," řekl ČTK starosta Chropyně Jaroslav Hloušek.   Slavnosti zahájí páteční posezení s cimbálovou muzikou Réva. Stěžejní část akce je na programu v sobotu 28. května. V 09:00 vyjedou krojovaní jezdci v čele s Ječmínkem za doprovodu hudby do města, aby přilákali jeho obyvatele na slavnosti. Jízda se váže k dávné legendě. Podle bájí byl chropyňský pán krutý a špatně zacházel se svou ženou. Ta pak porodila v poli syna a dala mu jméno Ječmínek. Později se ale ztratil a lid na něj stále čeká.   V areálu zámeckého parku čeká na návštěvníky bohatý kulturní program. Na dvou scénách se vystřídají dětské i dospělé folklorní soubory, které předvedou i ukázky starých zvyků, tanců a zpěvů. Po celý den mohou lidé navštívit řemeslný jarmark. Večer pak folkloristy vystřídají rockové skupiny.   V neděli ráno slavnosti oživí cyklistické závody a zpestří je i sraz historických vozidel či jízda motorkářů. V 15:00 pak začne Továrna na blbiny, pořad plný her a sladkostí pro děti. Od 16:30 budou návštěvníci moci zhlédnout kácení máje a letošní Hanácké slavnosti uzavře v 17:00 koncert skupiny Narychlo. Vstup na všechny akce je zdarma.   Hanácké slavnosti se v Chropyni konají každý lichý rok od roku 1985. Od roku 2007 jsou rozšířeny o lidovou veselici v pátek večer a o Dětský den v neděli.   jav kš  