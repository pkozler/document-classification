 Prokuratura přestala podezírat šéfa Deutsche Telekomu z úplatků  Frankfurt 3. ledna (ČTK) - Prokuratura v Německu zastavila vyšetřování generálního ředitele skupiny Deutsche Telekom Reného Obermanna kvůli podezření z úplatkářství na Balkáně. Od vyšetřování bylo upuštěno pro nedostatek důkazů, uvedla dnes prokuratura v Bonnu.   "Počáteční podezření z úplatkářství na Balkáně se nepotvrdilo," uvedli státní zástupci. Německá prokuratura vyšetřovala osm lidí včetně Obermanna na žádost amerických úřadů. Ty se zabývají podezřením z úplatkářství v Makedonii a Černé hoře.   Němečtí státní zástupci kvůli případu v srpnu prohledali Obermannův dům. V září pak uvedl Manfred Balz, nejvyšší právník Deutsche Telekomu, že se případ týká podezření z podplácení politiků a představitelů dvou balkánských států.   Obermann byl obviněn z toho, že schválil platbu dividend pro makedonský MakTel na setkání s jeho generálním ředitelem za podmínky, že se makedonský telekomunikační trh neotevře jiné konkurenci. MakTel je divizí Magyar Telekomu, který Deutsche Telekomu patří.   Právník Balz připustil, že se dvojice manažerů setkala, podle něj ale jen kvůli běžné diskusi. Nyní prokuratura podezřelé platby spojuje s třetími stranami, napsala agentura Reuters.   pok dvd  