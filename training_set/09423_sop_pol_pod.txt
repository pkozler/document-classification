 Pardubický kraj chce sladit dotace a fungování domovů pro seniory  Opravili jsme křestní jméno radního Brýdla v 1. odstavci z chybného "Miroslav" na správné "Jiří".   --------------------    Pardubice 13. ledna (ČTK) - Počet lůžek v domovech pro seniory v Pardubickém kraji stále narůstá, zároveň se však snižuje množství peněz na provoz těchto zařízení. Ministerstvo práce a sociálních věcí chce letos v regionu mezi ně na dotacích rozdělit zhruba 100 milionů korun, vloni to bylo o 28 milionů korun více. Pardubický kraj chce proto připravit kritéria, která by zohledňovala potřebnost a efektivitu jednotlivých domovů, a podle nich jim rozdělovat dotace z rezervy krajského rozpočtu. Zároveň zpracovává pro ministerstvo návrh pro rozdělení státních dotací, řekl dnes novinářům krajský radní pro sociální péči Jiří Brýdl.   Většinu domovů pro seniory zřizují obce a neziskové organizace, kraji patří jen domov v Přelouči. "Jsme připraveni ostatním zřizovatelům pomoci po analýze, kterou uděláme, zapojí-li se do toho obce," uvedl Brýdl. Současný stav považuje za neudržitelný.   Zároveň apeloval na obce, aby samy zvážily, které sociální služby budou podporovat. V některých oblastech, například v poradenství, už nabídka přesahuje potřeby. "Sociální služby jsou někdy také byznys a jej musíme umět odstranit," řekl Brýdl. Kraj by podle něj měl dotovat jen ty služby, na něž obec sama přispěje 20 procenty.   Celková dotace ministerstva na sociální služby v Pardubickém kraji činila v roce 2010 zhruba 355 milionů korun, pro letošek je navržena ve výši 321 milionů korun. Počet lůžek v domovech pro seniory se díky nové výstavbě zvýšil z 1688 v roce 2006 na 1937 v roce 2007, v roce 2012 by měl dosáhnout 2208. Na příspěvcích na péči bylo v kraji vloni vyplaceno 1,1 miliardy korun. "Bohužel, ne všechny peníze jdou tam, kam by měly, na nákup sociálních služeb putuje méně než polovina. Kdyby to bylo alespoň 70 procent, byl by problém vyřešen," uvedl Brýdl.   Průměrné náklady na jednoho klienta domova činí 21.000 až 23.000 korun měsíčně, stát však na příspěvek na péči vyplácí maximálně 12.000 korun za měsíc a ani po přenechání části důchodu není zařízení schopné se samo financovat, přičemž státní dotace se stále snižují. Podle Brýdla by měly být v domovech převážně klienti s těžkou až úplnou závislostí na cizí pomoci, což by napomohlo ekonomice zařízení, ostatní by měli využívat levnější terénní služby. "Když nezastavíme současný trend, bude příští rok situace ještě horší," domnívá se radní.   dos snm  