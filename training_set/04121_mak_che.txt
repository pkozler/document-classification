 Pohonné hmoty mírně zlevnily, benzin stále stojí přes 35 Kč/l  Praha 23. května (ČTK) - Ceny pohonných hmot u čerpacích stanic v Česku v uplynulém týdnu pokračovaly v mírném poklesu. Benzin Natural 95 zlevnil v průměru o osm haléřů na 35,04 koruny za litr. Cena nafty se snížila o 14 haléřů na 34,17 Kč/l. Vyplývá to z údajů společnosti CCS, která ceny pohonných hmot dlouhodobě sleduje.   Podle analytika Petra Čermáka ze společnosti Colosseum zlevnění souvisí s poklesem cen benzinu a nafty na burze v Rotterdamu. "Výraznějšímu zlevnění nicméně bránil nepříznivý vývoj kurzu koruny vůči dolaru," podotkl Čermák. V dalších dnech by se podle Čermáka ceny mohly snížit výrazněji, protože koruna proti dolaru přestala oslabovat.   "Konečně se dočkáme výraznějšího zlevnění, které by se mohlo pohybovat až v řádu několika desetihaléřů. O něco větší pravděpodobně bude u benzinu," dodal Čermák.   Nejdražší byl v neděli benzin v Jihomoravském kraji. Jeho cena zde nicméně během minulého týdne klesla o dva haléře na 35,68 Kč/l. Následoval Zlínský kraj, kde se cena snížila o sedm haléřů na 35,32 Kč/l. V Praze stál litr benzinu 35,30 koruny.   Nejlevnější benzin byl v Jihočeském kraji. Jeho cena zde během týdne klesla o 15 haléřů na 34,58 Kč/l. Následoval Liberecký kraj s cenou 34,64 Kč/l. V Ústeckém kraji platili řidiči za litr Naturalu 34,66 koruny.   Nafta byla nejdražší stejně jako benzin v Jihomoravském kraji. Litr zde stál průměrně 34,82 koruny. Následovala Vysočina s cenou 34,62 Kč/l. Ve Zlínském kraji platili motoristé 34,57 Kč/l.   Nejlevnější diesel byl v neděli za 33,79 Kč/l v Ústeckém kraji. V Karlovarském kraji stál litr nafty 33,85 koruny.     Průměrné ceny pohonných hmot k 22. květnu 2011:      Kraj  Natural 95  Nafta     Celá ČR  35,04  34,17     Hl. m. Praha  35,30  34,34     Jihočeský  34,58  33,88     Jihomoravský  35,68  34,82     Karlovarský  34,98  33,85     Královéhradecký  34,94  34,08     Liberecký  34,64  33,94     Moravskoslezský  35,26  34,24     Olomoucký  34,93  33,98     Pardubický  34,90  34,01     Plzeňský  35,15  34,06     Středočeský  34,97  34,13     Ústecký  34,66  33,79     Vysočina  35,18  34,62     Zlínský  35,32  34,57     Zdroj: CCS   lko dvd  