 Zlínská filharmonie připravuje řadu premiérových představení  Zlín 19. ledna (ČTK) - Zlínská Filharmonie Bohuslava Martinů připravuje v následujících měsících řadu zajímavých koncertů a vystoupení. Už ve čtvrtek společně se zlínským orchestrem zahraje legenda slovenské populární hudby Miroslav Žbirka. V dalších měsících se návštěvníci mohou těšit na koncertní provedení Pucciniho Bohémy či na vynikajícího klavíristu Eugena Indjice, který ve Zlíně vystoupí poprvé. ČTK to řekla dramaturgyně filharmonie Jindřiška Keferová.   Některé koncerty a vystoupení se dříve ve Zlíně nemohly vůbec uskutečnit. Začátkem roku se ale orchestr přestěhoval do moderních prostor kongresového centra v centru Zlína. V Domě umění, kde sídlil 56 let, některá vystoupení nebyla možná například kvůli malé kapacitě pódia, některým zvaným umělcům nevyhovovalo zázemí.   Jednu z nejkrásnějších oper vůbec - operu Bohéma od Giacoma Pucciniho - zlínskému publiku na začátku února přiblíží italský dirigent Walter Attanasi. "V minulosti byl přizván dirigovat koncertní i operní repertoár ve světově nejprestižnějších divadlech," doplnila Keferová.   Zlínskou premiéru bude mít klavírní virtuóz Eugen Indjic, který často spolupracuje s orchestry v ČR, ve Zlíně ale zatím nikdy nevystupoval. Pro zlínské obecenstvo si zvolil jeden z nejkrásnějších klavírních koncertů německého skladatele Johannese Brahmse. V roce 1913 měl premiéru Stravinského skandální balet Svěcení jara, jenž tvoří obrazy z pohanského Ruska inspirované starým rituálem uctívání příchodu jara. "Je to skladba obrovského orchestrálního představení. Byla zvolená právě proto, že v kongresovém centru už jsou tyto prostorové možnosti takový orchestr představit," dodala dramaturgyně.   V polovině dubna se zájemci mohou těšit na premiéru koncertní skladby prvního klarinetisty a zároveň skladatele Aleše Pavloreka. Skladbu napsal pro prvního trombonistu zlínské filharmonie Jiřího Kadlece. Dirigentem bude jeden z nejlepších současných dirigentů v ČR Jakub Hrůša, který dříve byl šéfdirigentem ve Zlíně a nyní působí jako šéfdirigent Pražské komorní filharmonie.   Do svého repertoáru zlínský orchestr zařadil i tvorbu slovenského dirigenta a producenta Oskara Rózsy, a to kantátu Under My Spell.   Nové prostory kongresového centra si filharmonici velmi chválí. Významnou změnou je mnohem kvalitnější akustika sálů či rozšíření možností, co zařadit do programu. Podle ředitele Josefa Němého se zvýšil i zájem významných sólistů o koncertování ve Zlíně. "Dříve jsme se snažili oslovovat i významné sólisty a někdy bylo obtížné se domluvit i z důvodů těch podmínek. Jsou zvyklí na určitý standard a bohužel jsme v Domě umění tento nemohli nabídnout," řekl již dříve ČTK Němý.   Kongresové centrum pochází z dílny architektky Evy Jiřičné. Tvoří společný komplex se sousedním Univerzitním centrem otevřeným už před více než dvěma lety. O tom, že na místě někdejších Masarykových škol mají budovy vzniknout, se rozhodlo v roce 2003.   Gabriela Sluštíková snm  