 Německá ministryně je pro tvrdý právní postih dioxinové aféry  Berlín 9. ledna (ČTK) - Německá ministryně pro výživu, zemědělství a ochranu spotřebitelů Ilse Aignerová je pro tvrdý právní postih viníků dioxinové aféry. Případ, kdy byl tuk v krmivu pro hospodářská zvířata kontaminovám nebezpečnými dioxiny a ty se poté dostaly i do potravin, se musí důkladně prošetřit, řekla ministryně dnešnímu listu Bild am Sonntag.   Podle Aignerové se zdá, že se v dioxinové kauze spojily gaunerské aktivity s alarmující bezohledností, které vyžadují přísnou odpověď. Dodala, že spravedlnost by v tomto případě měla zasáhnout tvrdě.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto zablokovaly prodej drůbežího, vepřového a vajec z více než 4000 farem a několik zemí zakázalo dovoz německých zemědělských produktů, napsala agentura AP.   První nález dioxinů v mase se objevil tuto sobotu. Tři kuřata z 15 zvířecích vzorků odeslaných komisi EU, vykazovala dvojnásobnou koncentraci, než zákon povoluje, uvedl mluvčí německého ministerstva zemědělství.   České úřady podle pátečního vyjádření českého ministerstva zemědělství zintenzivnily kontroly potravin dovážených z Německa i kontroly výrobců krmiv. Podle předběžných výsledků byly testované vzorky vepřového v pořádku.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se rozkládá pomalu. Dobře se váže na tuk v lidském nebo zvířecím těle a při větších koncentracích nebo dlouhodobém působení může způsobit vážné zdravotní poruchy.   pok mha  