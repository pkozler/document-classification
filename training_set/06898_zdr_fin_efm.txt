 VZP vrátila do fondu peníze, které neměla podle NKÚ brát  Praha 27. ledna (ČTK) - Všeobecná zdravotní pojišťovna (VZP) už vrátila do svého základního fondu zhruba 92 milionů korun, které použila v roce 2008 na zaplacení nákladů spojených s projektem elektronických zdravotnických knížek. To, že peníze pojišťovna vzala právě ze základního fondu, se nelíbí Nejvyššímu kontrolního úřadu (NKÚ), který dnes zveřejnil výsledky kontroly hospodaření VZP za roky 2007 a 2008.   "Základní fond tak není krácen, k dnešnímu dni je to vyřešené," řekla dnes ČTK ředitelka odboru komunikace VZP Anna Veverková. Pojišťovna je ale přesvědčena, že peníze účtovala správně, protože jí to umožňuje vyhláška ministerstva financí.     Veverková vysvětlila, že podle vyhlášky jdou ze základního fondu peníze na léčbu a na vedení zdravotnické dokumentace. "Podle nás je elektronická knížka jednou z forem vedení zdravotnické dokumentace a vyhláška to připouští,"uvedla ředitelka.   Naproti tomu NKÚ je jiného názoru. "Pro úhrady za projekt elektronických zdravotnických knížek ze základního fondu nebyla nalezena potřebná zákonná opora a v tomto daném případě neměla VZP platbu ze základního fondu provést. Došlo tak ke krácení objemu prostředků určených na úhrady za poskytnutou zdravotní péči," uvedl v tiskové zprávě prezident NKÚ František Dohnal.   "Trváme na tom, že jsme to dělali správně. Podle NKÚ ale vyhláška není nadřízena zákonu, vnitřně s tím nesouhlasíme," řekla Veverková a doplnila, že VZP hodlá iniciovat novelu příslušné vyhlášky, která by měla sporný výklad odstranit. Chce prosadit, aby elektronická komunikace byla hrazena stejným způsobem jako zasílání papírových výpisů.   NKÚ kontroloval hospodaření ústředí a čtyř krajských poboček VZP za roky 2007 a 2008. Kontrola trvala déle než rok a měla zjistit, jak VZP nakládá s penězi vybranými na pojistném. Kontroloři prověřovali i samotné pojistné. V postupu VZP v této oblasti nezjistili z hlediska dodržování právních předpisů závažná pochybení.   Dohnal ale pojišťovně vytkl, že často vymáhala pohledávky za plátce pojistného s velkým časovým odstupem, což i výrazně snížilo v této oblasti její úspěšnost. "V kontrolovaných případech se jednalo o pohledávky v úhrnné výši přes 50 milionů korun, které kontinuálně existovaly déle než pět let. VZP v letech 2007 a 2008 vymohla z těchto pohledávek pouhých 0,23 procenta," zdůraznil.   ktp pba  