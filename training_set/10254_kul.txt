 Zlínské Divadélko v klubu se letos výrazně promění  Zlín 6. ledna (ČTK) - Zlínské Divadélko v klubu čekají letos zásadní změny, které ovlivní nejen jeho vzhled, ale také poskytování služeb a repertoárové nabídky. Klubová scéna, která je součástí Městského divadla Zlín, nese od ledna nový název Dílna 9472 - divadelní a hudební klub. Jeho novým pronajímatelem je Martin Šůstek, sdělila dnes ČTK mluvčí divadla Hana Šmardová.   "Cílem je přitáhnout do divadla hosty - diváky v rámci celodenního provozu. Na tom spolupracujeme s novým pronajímatelem Martinem Šůstkem. Nyní připravujeme ve spolupráci s architektem Petrem Tikalem studii, jejímž cílem je prostor otevřít, zpřístupnit," komentoval ředitel divadla Petr Michálek. Podle něj řada lidí ani neví, že do klubu před či po představení mohou zavítat. "Jsou oprávněně i tací, kteří se tam prostě bojí bez pozvání vejít. Tento moment se musí zásadně změnit," doplnil.   Nový název - Dílna 9472 - divadelní i hudební klub vedení divadla vybralo z více než 60 nápadů. "Když bylo 14. srpna 1946 divadlo založeno, bylo součástí národního podniku Baťa. V papírech bylo vedeno jako dílna číslo 9472," dodal Michálek.   Prostor zde dostanou nejen hry z repertoáru zlínského souboru, ale také nejrůznější divadla malých forem, ochotníci i osobnosti.   Zásadní rekonstrukce prostor je naplánována na červenec a srpen. Slavnostní otevření se uskuteční v polovině září.   slu sap  