 HN: Energetický regulační úřad přijme asi 70 nových úředníků  Praha 21. ledna (ČTK) - Energetický regulační úřad (ERÚ), jehož úkolem je chránit zákazníky před monopolními praktikami energetických a teplárenských společností, letos posílí o desítky nových úředníků. Hospodářským novinám (HN) to řekl předseda Energetického regulačního úřadu (ERÚ) Josef Fiřt.   "Nyní zaměstnáváme přes sto lidí, letos budeme muset přijmout dalších asi 70 pracovníků. Přejde pod nás totiž část úkolů, které dosud plní Státní energetická inspekce," uvedl Fiřt.   ERÚ dostane nově pravomoc postihovat sankcemi elektrárenské, plynárenské a teplárenské firmy za porušování zákonů na energetickém trhu. Státní energetická inspekce (SEI), která má kontrolní pracoviště po celé zemi, kvůli této změně naopak asi stovku lidí propustí. ERÚ zřejmě část zaměstnanců převezme. Změny jsou součástí novely energetického zákona, informují HN.   jhr      