 Na novém sídlišti Kamechy v Brně má vzniknout první školka  Brno 4. května (ČTK) - Na sídlišti Kamechy, které developeři staví mezi brněnskými městskými částmi Bystrc a Žebětín, vznikne první mateřská škola. Dnes žádnou noví obyvatelé přímo u svých domů nemají a volí nejčastěji školky v Bystrci. Ty jsou však přeplněné, a tak lidem mnohdy nezbude než platit svému dítěti dražší soukromou školku. Nová městská školka by měla vzniknout příští rok, schválili dnes radní.   Na Kamechách žije ve zhruba 600 nových bytech kolem 2000 lidí. Budova pro novou mateřskou školu se tam začala stavět letos. Náklady na budovu se dvěma třídami činí 21 milionů korun. Bystrcký starosta Vladimír Vetchý (ČSSD) připustil, že už nyní je jasné, že nová školka nebude stačit poptávce. Rozšířit ji však prý nebylo možné kvůli hygienickým podmínkám - každá školka musí mít podle předpisů pro děti pozemek odpovídající velikosti.   V městské části Bystrc, pod kterou domy na nově stavěném sídlišti patří, má šest školek pro 600 dětí. Všechny jsou plně obsazené.   Podle demografických ukazatelů by dětí ve věku, kdy chodí do školky, mělo v Brně ještě několik let přibývat. Porodnost byla nejvyšší v roce 2008, údaje z následujících let se ale držely na podobné úrovni. Na Kamechách však developer byty stále prodává, takže obyvatel by mělo přibývat.   V Brně je podle mluvčího magistrátu Pavla Žáry 138 mateřských škol. Navštěvuje je 10.380 dětí.   lce snm  