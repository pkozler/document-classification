 Poslední tým anglické ligy West Ham kouče Granta nevymění  Londýn 18. ledna (ČTK) - Izraelec Avram Grant zůstává trenérem fotbalistů West Hamu. Vedení posledního týmu anglické ligy dnes v reakci na spekulace britských médií oznámilo, že bývalého kouče Chelsea nemá v úmyslu odvolat. Pro boj o záchranu hodlá přivést hráčské posily.   West Ham, za který nastupuje i český fotbalista Radoslav Kováč, v tomto ročníku Premier League vyhrál jen čtyři z 23 zápasů. Na posledním místě ho však dělí jen dva body o příček zajišťujících udržení v soutěži. S výrazně větším úspěchem si Grantovi vedou v Ligovém poháru, v němž postoupili do semifinále a v boji o finále porazili v prvním zápase Birmingham 2:1.   Podle spekulací médií byli adepty na převzetí mužstva West Hamu bývalý trenér Aston Villy a Celtiku Glasgow Martin O'Neill, někdejší kouč Ajaxu Amsterodan Martin Jol a Sam Allardyce, nedávno odvolaný z Blackburnu. Grant vede "Kladiváře" od loňského léta, kdy s klubem podepsal čtyřletou smlouvu.   ura ohr  