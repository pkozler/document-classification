 Prahou by v srpnu mohl poprvé projít pestrý průvod homosexuálů  --------------------    Ke zpravodajství: FOTO ve Fotobance  ID foto:  F200911270202001    --------------------    Praha 17. května (ČTK) - Centrem Prahy by v létě mohl poprvé projít pestrý průvod homosexuálů a příslušníků dalších sexuálních menšin. Zapojit by se do něj mohlo kolem 1500 lidí. Pochodem, který se má konat v sobotu 13. srpna, vyvrcholí několikadenní festival Prague Pride neboli Pražská hrdost. ČTK to řekl mluvčí akce Martin Benda. Podle něj záštitu nad akcí převzal pražský primátor.   Na dnešek připadá mezinárodní den proti homofobii. V Česku také svou činnost odstartuje nová platforma PROUD, která chce bojovat za práva homosexuálů či transsexuálů. Zahájí ji akcí, která začíná dnes v 17:05 na Slovanském ostrově plavbou šlapadel po Vltavě.   Průvody "hrdosti", jaký by mohla poprvé zažít i Praha, se konají v mnoha zemích světa. Účastní se jich tisíce lidí. Například Vídní letos takzvaný duhový pochod účastníků v pestrobarevných kostýmech protančí 18. června.   "Chceme, aby dorazilo co nejvíc lidí, ale na ty první akce jich většinou přichází méně," uvedl Benda. Festival podle něj začne 11. srpna a potrvá do 14. srpna. Pořadatelé očekávají také zájem turistů. "Měl by to tedy být i příjem pro městský rozpočet," podotkl mluvčí.   Vyvrcholením festivalu, jehož součástí bude i divadlo či sportovní odpoledne, bude právě sobotní pochod metropolí. Skončit by měl koncertem na Střeleckém ostrově. Na pódiu by se měla vystřídat desítka účinkujících a dalších hostů, kteří přednesou své zdravice. Organizátoři se nebrání ani tomu, aby s pozdravem vystoupili politici.   Pořadatelé tvrdí, že svou akcí chtějí hlavně "oslavit nebývale tolerantní přístup" české veřejnosti i úřadů. Za motto prvního ročníku si zvolili větu: Žije se nám s vámi dobře, zveme vás na oslavu! Požadavky nové platformy PROUD, která bojuje za práva homosexuálů, ale podporují. Mezi hlavní cíle aktivistů patří třeba dosažení možnosti adopce dětí nebo uzavírání manželství i pro dvojice mužů či žen.   V Česku se zatím konaly jen menší akce, a to v Brně či v Táboře. Většinou se je snažili narušit pravicoví extremisté. Jejich výpadů se obávají i pořadatelé pochodu Prague Pride. Z bezpečnostních důvodů proto zatím nechtějí příliš mluvit o trase. Podle Bendy existuje několik variant. O zajištění budou pořadatelé ještě jednat s policií.   ktk mkv  