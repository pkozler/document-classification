 Primární nabídka akcií Samsonite může vynést až 1,5 miliardy USD  Hongkong 30. května (ČTK) - Primární nabídka akcií výrobce zavazadel Samsonite na burze v Hongkongu může firmě příští měsíc vynést až 1,5 miliardy dolarů (25,7 miliardy Kč). Vyplývá to z cenového rozpětí akcií, které podnik stanovil. Na trh jich příští měsíc pustí 671 milionů kusů. Samsonite sází zejména na rostoucí poptávku po spotřebním zboží v Asii.   Cenové rozpětí emise podnik vymezil na 13,50 až 17,50 hongkongského dolaru, uvedly dva informované zdroje. Informace jsou zatím neveřejné. Cenu primární nabídky Samsonite určí 10. června a obchodovat se s akciemi začne o šest dní později.   Samsonite není jediný, kdo sází na hongkongskou burzu, aby si zlepšil profil u asijských zákazníků. Podobně tak učinily společnost L'Occitane nebo luxusní značky jako Prada a Coach.   Rychlý hospodářský růst v Číně vytvořil novou kategorii zákazníků ve velkých městech i na venkově, kteří kupují z luxusní nabídky všechno od bot přes kabelky po šperky. "Celková poptávka po jakémkoli značkovém produktu nevykázala pokles," uvedla analytička hongkongské divize Samsung Securities.   Samsonite dnes sídlí v Lucemburku. Podnik založil v roce 1910 v USA Jesse Shwayder. Na rozjezd podniku použil 3500 dolarů a své nejlepší produkty pojmenoval Samson po biblické postavě nebývalé síly, napsala agentura Reuters.   pok jw  