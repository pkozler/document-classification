 Útroby jeskyně Na Špičáku na Jesenicku obsadí hudebníci  Jeseník 2. května (ČTK) - Hned několik koncertů čeká během letošní sezony návštěvníky nejstarší písemně doložené jeskyně ve střední Evropě Na Špičáku u Supíkovic na Jesenicku. Vystoupení se odehraje za svitu svíček přímo v jejích útrobách. První koncert chystají pracovníci jeskyně již tuto sobotu, řekla ČTK správkyně Evelýna Vozábalová.   První koncert podle ní s malým zpožděním zahájí sezonu. "Přivítáme tím i jaro. Letos bude koncertů více, než bývá zvykem," uvedla správkyně jeskyně. V sobotu zpestří úvod sezony návštěvníkům ženský pěvecký sbor z Bělé pod Pradědem. Pěvkyně v útrobách jeskyně vystřídá 22. května mužský sbor Campanula z Jeseníku. V červnu se v jeskyni chystá výjimečný benefiční koncert hráčů na didgeridoo, což je dechový hudební nástroj australských domorodců. Připravuje se i koncert nevidomého zpěváka a muzikanta, který se návštěvníkům představil již v minulé sezoně.   První koncerty se v jeskyni Na Špičáku odehrály již před sedmi lety. "Koncerty chystáme proto, že jeskyně by měla být pokud možno citlivě i co nejvíce využívaná. Kromě koncertů tady děláme i oživené prohlídky v různých kostýmech, objevují se tady i tanečnice. Snažíme se sem přitáhnout lidi i z nejbližšího okolí, kteří nejsou zvyklí chodit do jeskyně, i když to mají 'pod nosem'," dodala Vozábalová.   První písemná zmínka o jeskyních Na Špičáku pochází z roku 1430. Jeskyně sloužila často jako úkryt, o čemž svědčí četné epigrafické nápisy na stěnách, z nichž nejstarší je datován rokem 1519. V letech 1884 - 1885 byla poprvé zpřístupněna pro veřejnost Sudetoněmeckým horským spolkem,  dnešní podobu má prohlídkový okruh od roku 1955. Přes 400 metrů dlouhý podzemní labyrint chodeb a puklin je vytvořen v devonských mramorech. Čtvrt kilometru dlouhá prohlídková trasa je bezbariérová.   Loni jeskyni navštívilo nejméně lidí za posledních deset let, podle statistik jich do jejích útrob vešlo na 14.000. Průměrně do jeskyně zamíří zhruba 16.000 návštěvníků.   ftv hj  