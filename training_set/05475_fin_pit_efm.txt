 Fanoušci Generali na Facebooku mohou získat levnější pojistku  Praha 9. května (ČTK) - Fanoušci pojišťovny Generali na Facebooku mohou získat cestovní pojištění až o čtvrtinu levněji, a to nejen pro sebe, ale i pro své další čtyři přátele v rámci jedné smlouvy. Cenové zvýhodnění mohou uplatnit jednou do konce letošního roku. Pojišťovna to dnes sdělila ČTK v tiskové zprávě. Prodej pojištění přes Facebook se podle expertů mezi pojišťovnami ještě nerozšířil.   "Nemáme informace o tom, že by prodej pojistek přes Facebook jiné finanční instituce plánovaly. Pojištění jsou většinou složité produkty, u kterých je vhodné, aby zprostředkovatel vysvětlit klientům, co mohou očekávat. Výjimkou je právě cestovní pojištění, u kterého si již lidé zvykli, že se dá bez problému sjednat po internetu," řekl ČTK analytik Broker Consulting Jan Lener. U cestovního pojištění prodej přes internet podle něj potenciál má. U většiny jiných pojištění nemá, protože sjednání pojištění vyžaduje detailní asistenci zprostředkovatele.   "Sociální sítě včetně Facebooku jsou primárně o komunikaci. Přirozeně nás proto zajímá možnost přímé interakce s konkrétními lidmi," uvedl marketingový ředitel Generali Filip Kahoun. Přibližně po roce od spuštění prezentace na Facebooku dokázala podle něj značka Generali oslovit takřka 60.000 fanoušků.   fd mha  