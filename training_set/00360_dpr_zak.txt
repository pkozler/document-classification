 V Íránu se zřítilo letadlo se stovkou lidí na palubě  Doplnili jsme o další podrobnosti a background v posledním odstavci.   --------------------    Teherán 9. ledna (ČTK) - V severozápadním Íránu se dnes zřítilo letadlo íránských aerolinek se stovkou lidí na palubě. Oznámila to íránská státní televize. Podle íránských úřadů nejméně 50 osob nehodu přežilo pouze s lehkými zraněními. Zatím nebyly potvrzeny žádné oběti.   Boeing 727 společnosti IranAir se zřítil těsně před přistáním ve městě Orúmíje v provincii Západní Ázerbájdžán. Příčinou neštěstí bylo pravděpodobně špatné počasí a mlha.   Podle šéfa státního krizového centra se letadlo při pádu rozlomilo na několik kusů, žádná z nich se ale nevznítila. Záchranné operace prý komplikuje vydatné sněžení.   Státní televize původně informovala, že se na palubě letounu nacházelo 156 pasažérů. Podle íránské zpravodajské agentury Fars bylo na palubě 105 osob. Národní úřad pro letectví upřesnil, že letadlo převáželo celkem 95 cestujících a blíže neupřesněný počet členů posádky.   Letecké nehody jsou v Íránu poměrně časté vzhledem ke stáří letounů a jejich špatné údržbě. V červenci 2009 se krátce po startu z Teheránu zřítil dopravní letoun ruské výroby, v jehož troskách zahynulo 168 lidí. V únoru 2003 zemřelo při havárii vojenského Iljušinu v horách na jihu země všech 18 členů posádky a 284 příslušníků elitních íránských gard.   drk ank  