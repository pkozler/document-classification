 Plzeňský hejtman svolal kvůli odchodům 37 pct lékařů krizový štáb  Plzeň 3. ledna (ČTK) - Čtyři nemocnice patřící Plzeňskému kraji chce k poslednímu letošnímu únoru opustit 82 lékařů, tedy 37 procent ze všech. Na čtvrtek 09:00 svolal hejtman první jednání krizového štábu, jenž bude podle potřeb řešit blížící se problémy se zajištěním zdravotní péče v regionu. Po dnešním jednání s ředitelkou plzeňské Fakultní nemocnice (FN) Jaroslavou Kunovou to ČTK řekl hejtman Milan Chovanec.   Právě FN chápe kraj jako hlavního partnera v regionu. V krizovém štábu zasednou kromě její ředitelky a hejtmana radní pro zdravotnictví Václav Šimánek a jeho lidé z odboru, šéfové krajské záchranky, Zdravotnického holdingu, krajského odboru krizového řízení a dále ředitelé krajských nemocnic a letecké záchranné služby zabezpečované armádou. "Přizvali jsme také šéfy tří významných privátních subjektů v kraji - Privamedu a Mulačovy nemocnice (obě z Plzně) a Nemocnice Sušice," řekl hejtman. Podle informací ČTK nechtějí z prvních dvou privátních zařízení odejít žádní lékaři, ze Sušice čtyři.   Šéf krajského odboru krizového řízení musí do čtvrtka, do prvního jednání krizového štábu, připravit analýzu rizik pro případ možného vyhlášení stavu nebezpečí, který hejtmanům navrhuje vláda.   Krizový štáb, který se bude podle hejtmana scházet podle potřeb a jeho gró bude spolupráce se krajským odborem zdravotnictví, bude muset plnit intenzivní roli zejména v únoru a po 1. březnu, kdy by měli lékaři odejít. Nyní se podle ČTK jeví jako nejvíce problematické obory neonatologie a porodnice, které mají odchody postihnout nejvíce.   "Do konce ledna chceme mít podepsanou dohodu všech subjektů o tom, kdo je schopen jakou péči a činnosti převzít a zabezpečit," uvedl Šimánek. Kromě FN půjde o všechny tři privátní nemocnice v kraji, které podle něj "chtějí spolupracovat a udržet péči v regionu". Vyloučena není ani smluvní dohoda s mimokrajskými zařízeními, zejména u neonatologie, kde by přicházelo v úvahu specializované centrum v Praze. K zajištění porodnické péče by se mohl kraj dohodnout s privátními gynekology.   Nejhůře je na tom Domažlická nemocnice, kterou hodlá opustit 54 procent ze 45 lékařů. V Klatovech podalo výpovědi 40 z 90 lékařů. V Rokycanech a ve Stodě je jich shodně pětina, v obou případech devět doktorů. Z krajských léčeben dlouhodobě nemocných v Horažďovicích a Plané neodchází nikdo. Státní FN na tom není tak špatně jako krajská zařízení. Výpovědi tam podalo 11 procent lékařů, přes 80.   Václav Prokš sap  