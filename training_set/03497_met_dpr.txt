 Ruský ledoborec osvobozuje jednu ze tří lodí uvízlých v ledu  Moskva 6. ledna (ČTK) - Ruský ledoborec Admirál Makarov se dostal k jedné ze tří posledních lodí uvězněných od konce prosince v ledu v Ochotském moři na ruském Dálném východě. Oznámilo to dnes ruské ministerstvo dopravy, podle něhož Admirál Makarov právě vyváží na volné moře výzkumnou loď ruské Akademie věd Professor Kizivettěr.   Ve stejné oblasti Sachalinského zálivu bude třeba osvobodit ještě dvě lodě uvězněné v ledovém krunýři, uvedlo ministerstvo.   Posádky dvou zbylých zamrzlých lodí nejsou v bezprostředním ohrožení, podle ruských zdrojů jim nechybí ani voda ani potraviny. Záchranářské práce komplikuje ale nepříznivé počasí, především husté sněžení. Na pomoc do oblasti dnes zamířil další ledoborec typu Krasin. Podle agentury RIA Novosti pouze pro případ, že by záchranáři potřebovali jeho pomoc. Do Sachalinského zálivu má připlout ale nejdříve až 9. ledna.   Celkem je na palubě tří ohrožených lodí asi 400 lidí.   V ledu uvězněná plavidla začala volat o pomoc koncem prosince, kdy se v Ochotském moři prudce zhoršilo počasí. Sněhové bouře a silný mráz způsobily vážné komplikace deseti ruským lodím. Pěti se ale bez cizí pomoci podařilo uniknout na volné moře.   jf mik  