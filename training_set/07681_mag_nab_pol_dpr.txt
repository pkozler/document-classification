 Polský papamobil měl navždy zmizet ze světa, plán ale nevyšel  --------------------    Ke zpravodajství: FOTO ve Fotobance; FOTO/aktuality  ID foto:  F200904280020401 ,  F200911190346001 ,  F200904280019701 ,  F200904280017101    --------------------    Varšava 5. června (zpravodajka ČTK Hana Brusová) - Jako nákladní auto používané v jednotném zemědělském družstvu měl podle plánů polských komunistických úřadů skončit papamobil, který vozil bývalého papeže Jana Pavla II. při jeho první návštěvě v rodné zemi. Komunisté chtěli, aby lidé na tuto chloubu polských konstruktérů zapomněli. Díky stavovské hrdosti majitele autodílny v Kielcích a jeho obdivu k Janu Pavlovi II. se nyní mohou milovníci motoristických kuriozit těšit pohledem na papamobil znovu.   "Myslíme si, že ten papamobil byl vyroben tak mistrně, že stálo zato ho znovu udělat tak, jaký původně byl," říká Marek Adamczak, otec staronového papežského vozítka.   Před svou první poutí do Polska v červnu 1979 si papež Jan Pavel II. přál, aby při cestách po své rodné zemi mohl věřící zdravit z auta polské výroby. Nešlo o jednoduchou zakázku: samotná korba se sedadly pro papeže a jeho doprovod musela vážit více než tři tuny, aby vydržela nápor davů. Konstruktéři vyrobili dvě auta na podvozcích nákladních vozů Star660, které jinak využívala jen polská armáda a milice. "Byl to výsledek práce padesáti nebo šedesáti lidí, kteří tím strávili dva měsíce, dny i noci," vypráví Adamczak. Takto vznikla korba v barvách Vatikánu a pro případ poruchy hned dva třínápravové vozy s kabinou pro řidiče a navigátora.   Nicméně po odjezdu hlavy katolické církve úřady nařídily papamobil rozmontovat. "Takové byly časy, komunisté chtěli, aby se na to zapomnělo," uvedl Adamczak. Korba pro papeže byla zničena a obě auta skončila v jednotném zemědělském družstvu, kde sloužila například k převozu obilí nebo jako sypací vůz.   "Nemohl jsem se smířit s tím, aby takové dílo polských řemeslníků bylo zničeno," vysvětluje Adamczak, proč mu osud papamobilu nedal spát. V roce 2006 se mu podařilo zjistit, jaká výrobní čísla měly podvozkové rámy nákladních aut. Jeden z nich skončil v šrotu, druhý se Adamczakovi podařilo zachránit. Dochoval se také nárazník papamobilu a některé menší součástky. Většinu dílů ale Adamczak musel shánět na vrakovištích a u soukromých osob, pídil se po originálních součástkách z nákladních aut Star660 vyrobených v letech 1978 a 1979. Nejtěžší podle něho bylo znovu vytvořit technickou dokumentaci papamobilu, s tím Adamczakovi pomohli studenti polytechniky v Kielcích. Ozvučení auta vyrobila stejná firma, která tuto zakázku dostala i v roce 1979.   "Chtěl jsem vzdát hold Janu Pavlovi II.," říká Adamczak. Někdejší papež se i pět let po smrti těší v Polsku nesmírné oblibě, pro mnoho lidí představuje velkou morální autoritu. "Také jsme chtěli znovu postavit to, co bylo výsledkem skvělé práce, která byla během jedné noci zničena," dodává majitel autodílny, jenž se řídí filozofií, že když se člověk hodně snaží, může zvládnout všechno.   Díky Adamczakovi a jeho spolupracovníkům si tak nyní Poláci na různých státních i církevních slavnostech mohou prohlédnout papamobil, na který měli zapomenout.   hab dr  