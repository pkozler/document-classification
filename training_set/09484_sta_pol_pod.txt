 Další osud nevyužitého pozemku v centru Kolína má určit studie  Kolín 17. května (ČTK) - Další osud nevyužitého pozemku v Kmochově ulici v centru Kolína by měla určit studie, kterou vypracuje městský architekt. O pozemek po technických službách má zájem rakouský investor, radnici se ale nelíbí jeho záměr. Plocha zamýšleného obchodního centra, které firma plánuje vybudovat, by byla podle vedení města příliš velká. Tak rozsáhlou stavbu navíc neumožňuje ani územní plán, řekl dnes novinářům starosta Vít Rakušan (Změna pro Kolín).   "Rada města se dohodla, že si nechá vypracovat posudek městského architekta, abychom měli v ruce nějaké podklady, co skutečně daná lokalita snese s ohledem na architektonickou vizáž i třeba na případnou dopravní zátěž," uvedl Rakušan.   Pozemek o rozloze 5800 metrů čtverečních patří městu, jež se ho snažilo prodat za 23 milionů korun. Nepřihlásil se ale žádný zájemce. Později se ozval rakouský investor, který chtěl o odkoupení jednat. Jeho požadavky jsou však podle starosty pro radnici nepřijatelné.   Pro zadlužené město je přitom prodej pozemku důležitý. Hospodaření Kolína totiž z velké části zatěžují závazky spojené s vybudováním průmyslové zóny v Ovčárech a bytů pro tamní automobilku. V součtu představují kolem 900 milionů korun. Kvůli úsporám má město letos méně peněz na investice.   Rakouská firma chce podle starosty vybudovat 1500 metrů čtverečních nákupní plochy, přitom územní plán povoluje jen 1000 metrů čtverečních. Rakušan uvedl, že kdyby mělo město jistotu jiných příjmů, například se podařilo prodat pozemky v průmyslové zóně, mohlo by pozemek v Kmochově ulici využívat samo a uskutečnit na něm nějaký svůj projekt.   Než bude hotova architektonická studie, bude radnice pozemek dále nabízet na úřední desce, kde se nabídka prodeje tento týden znovu objeví, a to v té podobě, jak ji kdysi schválili radní.   "Ale to děláme jen z toho důvodu, abychom neztráceli čas. Tentokrát tomu neděláme žádnou velkou reklamu, prostě to jen bude viset na úřední desce, to nás nic nestojí," poznamenal starosta. Do budoucna se pak podle vývoje může ještě debatovat o tom, zda chtít za pozemek méně peněz, nebo ho třeba prodávat po částech.   Technické služby nyní ve městě provozuje společnost AVE Kolín, která má nové sídlo v Třídvorské ulici. V bývalém areálu zbyla ještě stará čerpací stanice, kterou se firma zavázala odstěhovat.   khj hj  