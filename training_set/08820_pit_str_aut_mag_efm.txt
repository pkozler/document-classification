 Google chce, aby ve státě Nevada mohla jezdit auta bez řidiče  --------------------    Ke zpravodajství: ilustrační FOTO ve Fotobance  ID foto:  F200909010585101 ,  P201008200754401    --------------------    New York 11. května (zpravodaj ČTK) - Americká internetová společnost Google se snaží přesvědčit stát Nevada, aby na své silnice pustil auta bez řidiče. Firma na vývoji vozů, jež se řídí samy, pracuje již delší dobu. Projekt je podle ní stále v testovací fázi. Nevadští zákonodárci se nicméně zákony, které by plně automatizované automobily pustily na silnice, budou zřejmě zabývat do konce června. Informoval o tom dnes list The New York Times.   První informace o tom, že Google vyvíjí takový vůz, se objevily loni. Zkušební robotický vůz firmy tehdy za sebou měl přes 200.000 kilometrů na kalifornských silnicích včetně dálnice mezi Los Angeles a San Franciskem. Z toho kolem 1600 kilometrů se auto řídilo úplně samo. Jeden z inženýrů Googlu takto nějakou dobu jezdil 80 kilometrů do práce z Berkeley do sídla společnosti v Mountain View.   Firma zatím neuvedla, jaké má s projektem komerční úmysly. V úterý potvrdila, že v Nevadě lobbuje za přijetí zákonů, jež by umožnily provoz aut bez řidiče. Proč si ale vybrala zrovna tento stát, také není jasné. Mluvčí společnosti Jay Nancarrow nicméně zdůraznil, že celý záměr automatizovaného vozu je zatím ve zkušební fázi.   Google se v nevadském parlamentu snaží prosadit dva zákony. Jedním je dodatek k zákonu o elektromobilech, který by umožnil provoz a zkoušení vozů, jež se řídí samy. Druhým pak je výjimka, která by v takovém automobilu umožnila cestujícími sedícímu za volantem odesílání textových zpráv za jízdy.   Lobbista, jehož si firma na prosazení zákonů najala, v dubnu před nevadskými zákonodárci označil plně automatizovaná auta za ekologičtější a bezpečnější. Podle deníku The New York Times ale podobné vozy vyvolávají palčivé otázky ohledně spolehlivosti a bezpečnosti. Jejich uvedení na silnice by také podle mnoha politiků znamenalo přijetí zcela nových zákonů. Některá jejich ustanovení, která v současnosti platí v USA, totiž pocházejí ještě z doby koňských povozů.   Google testuje šest plně automatizovaných vozů. Jde o upravené Toyoty Prius a Audi TT. Na silnici je lze snadno rozeznat - na střeše mají namontovaný laser ohledávající okolí automobilu. Kromě toho jsou tato auta vybavena různými radary, kamerovými senzory a výpočetní technikou. Na testování dohlíží řidič a další zaměstnanec Googlu, jenž sleduje techniku.   fcz  