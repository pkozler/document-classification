 Oběti mají dostat právo žádat náhradu újmy už v trestním řízení  Praha 12. ledna (ČTK) - Oběti násilných trestných činů mají podle vlády dostat možnost žádat už v trestním řízení náhradu morální a nemajetkové újmy. Novelu trestního řádu, která má odstranit nutnost domáhat se peněz v civilním sporu, dnes kabinet schválil. Novinářům to po jednání vlády řekl předkladatel návrhu - ministr spravedlnosti Jiří Pospíšil. Normu nyní čeká schválení sněmovnou.   Pospíšil chce kvůli změně jednat do dvou týdnů s představiteli Nejvyšší soudu, který by měl v budoucnosti určit standardy odškodnění. S novinkou chce seznámit také lidi z justiční akademie.     Novelou se výrazně posílí práva obětí, které se budou moct s následky na nich spáchaného činu vyrovnat mnohem rychleji.   V současnosti může soud rozhodnout v trestním řízení o odškodnění jen v případě majetkové újmy, kterou lze vyjádřit v penězích. V ostatních případech se musí poškození domáhat náhrady žalobou na ochranu osobnosti. Této možnosti však oběti podle ministerstva nevyužívají příliš často.   Výši nároku poškozeného určí podle dřívějšího vyjádření ministerstva soud na základě dokazování. Oběť by měla mít povinnost uvést, z jakých důvodů a v jaké výši náhradu nemajetkové újmy požaduje. Pokud by byly k rozhodnutí o nároku zapotřebí další důkazy, které by měly trestní řízení protáhnout, odkáže soud poškozeného na civilní řízení.   Ministerstvo v souvislosti s posílením práv obětí trestné činnosti plánuje také další kroky. Ministr Jiří Pospíšil (ODS) již dříve uvedl, že zvažuje vypracovat návrh zcela nového zákona, který by sjednotil současnou roztříštěnou právní úpravu ohledně poškozených.   Soňa Remešová mal  