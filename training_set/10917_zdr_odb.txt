 Lékařské odbory daly Hegerovi dohodu, podle něj je nepřijatelná  --------------------    Ke zpravodajství: FOTO/aktuality; AUDIO   Doplnili jsme v 7. a 8. odstavci vyjádření ministra o dohodě, v 9. odstavci pak vyjádření šéfa sněmovního zdravotního výboru.   --------------------    Praha 31. ledna (ČTK) - Lékařské odbory a komora předložily dnes ministru zdravotnictví Leoši Hegerovi (TOP 09) dohodu, kterou s ním chtějí uzavřít kvůli hrozícím odchodům lékařů. Podle ministra je nepřijatelná a "vrací vše zpět". Odbory pak odmítly vyzvat doktory, aby své výpovědi stáhli. Novinářům to po dnešním jednání řekl ministr Heger. Další rozhovory se uskuteční ve čtvrtek.   Podle ministra návrh smlouvy, kterou mu dnes představitelé lékařské komory a odborů předložili, má "ultimativní charakter" a klade si "téměř vazalské podmínky". "Je to návrh smlouvy, která vše vrací zpět a naše požadavky neguje jako neurčité, nedávající garance a neuspokojující," uvedl Heger. Páteční nabídku, kterou odborářům dal, považuje dál za "správný krok správným směrem".   V nemocnicích se k odborářské protestní akci Děkujeme, odcházíme připojilo asi 3800 z 20.000 lékařů. Práci by mohli opustit do konce února. Odbory žádaly růst mezd na 1,5 až trojnásobek průměrného platu podle kvalifikace a praxe, chtěly také některé systémové změny. Ministr v pátek slíbil poslat nemocnicím na zvýšení platů zdravotníků dvě miliardy korun. Doktory poprosil, aby své výpovědi stáhli. Odbory po něm ale chtěly záruky, že se budou moci lékaři vrátit zpět na své místo. Podle Hegera nelze s ohledem na zákoník práce garanci dát.   Podle ministrova náměstka Petra Noska obsahuje dohoda devět bodů - osm požadavků na ministerstvo a jeden na protestující lékaře. Uvedl, že pokud by ministerstvo všech osm bodů splnilo, lékaři by své výpovědi stáhli. "Zásadně odmítám, že Lékařský odborový klub postupně stupňuje své požadavky," uvedl šéf lékařských odborů Martin Engel. Podle něj jsou požadavky odborářů od loňského března stejné. Zopakoval, že nabídku ministerstva považuje za "polotovar, na kterém je ještě hodně práce". Odboráři chtějí třeba vědět, kolik z dvou miliard dostane jednotlivý lékař a jak se k němu peníze dostanou.   Engel nesouhlasí s tvrzením, že ministerstvo nemůže návrat lékařům na jejich pracovní místo zaručit. "Není to absolutně pravda, že nemůžou nic garantovat," uvedl odborář. Podle něj bez záruk, že se mohou lékaři vrátit, nemůže v úterý na jednání předsedů odborů z regionů vyzvat ke stažení výpovědí. "Šli jsme do toho jako jeden tým. Jeden za všechny, všichni za jednoho - jiná možnost není," dodal.   Šéf České lékařské komory Milan Kubek řekl, že je dnešním jednáním s ministrem "velmi zklamán". Hegerův návrh prý přes víkend rozpracovali a dali mu formu závazné dohody. "Neviděl jsem na dnešním jednání vůli vyřešit věc konstruktivně před 1. březnem," řekl novinářům Kubek.   Podle ministra lékařská komora a odbory v dohodě žádají v legislativní změny v "nereálných termínech". Heger uvedl, že ve smlouvě se představitelé lékařů zmiňují o návrhu zvláštního zákona o odměňování doktorů, které by "stavěl do role ústavních činitelů".   Dohoda navíc požaduje uzavření vyšší kolektivní smlouvy, což se za posledních 20 let nepodařilo, řekl ministr. Komora a odbory prý chtějí i to, aby zdravotnická zařízení ze dvou slibovaných miliard dostala peníze "bez ohledu na výkon podle klíče: čím víc lékařů v nemocnici, tím víc peněz". Podle Hegera ČLK a LOK "dirigují ministerstvo k tomu", aby nechalo reformu v jejich režii.   Proti postupu odborů a komory dnes ostře vystoupil předseda sněmovního zdravotního výboru Boris Šťastný (ODS). "Vystupňované požadavky LOK a ČLK ve stylu 'peníze nebo život' nemohou mít v naší zemi dalšího zastání," sdělil ČTK Šťastný. Vedení ČLK vyzval, aby "obnovilo stavovské poslání komory a hájilo zájmy všech lékařů", nebo aby se vzdalo funkcí.   Kateřina Krausová nam mal          