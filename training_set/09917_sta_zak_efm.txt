 Developerská společnost ECM dnes podala vlastní insolvenční návrh  Praha 17. května (ČTK) - Developerská společnost ECM Real Estate Investments (ECM) dnes podala vlastní insolvenční návrh, ve kterém doporučuje reorganizaci. Návrh na reorganizaci ECM je podle jejího vedení v souladu s dosavadními výsledky jednání s nezajištěnými věřiteli. ČTK to dnes sdělilo vedení ECM. Společnost ECM, která je známá hlavně projekty výškových budov v Praze na Pankráci, je na návrh České spořitelny a Volksbank CZ od poloviny dubna v insolvenčním řízení.     "Představenstvo společnosti ve stávající situaci považuje tento krok, umožňující restrukturalizaci dluhů společnosti, za nejlepší řešení s ohledem na zájmy všech stakeholders společnosti (subjekty, které mají na fungování podniku nějaký hmotný zájem). Tento krok by měl současně umožnit rychlejší realizaci některých zamýšlených transakcí a lepší koordinaci jednání s věřiteli ECM," stojí ve zprávě ECM.   Společnost ECM vlastní insolvenční návrh podala krátce poté, co se k insolvenčnímu návrhu České spořitelny a Volksbank CZ na ECM přidaly další firmy. V insolvenčním rejstříku se dnes nově objevily také pohledávky od společnosti Glancus Investments a od firem ze skupiny Conseq.   Na začátku nynějšího insolvenčního řízení s ECM byla v dubnu Česká spořitelna. Celková výše pohledávek banky vůči developerovi činí přibližně 194 milionů korun. Následně se ke spořitelně připojila Volksbank CZ, která tvrdí, že jí ECM za dluhopisy a úroky dluží celkem 104,8 milionu korun.   Představenstvo ECM již dříve oznámilo, že kvůli vysokému zadlužení zvažuje možnost mimosoudní restrukturalizace společnosti, tedy splacení závazků bez insolvenčního řízení. Druhou zvažovanou variantou je insolvenční scénář s reorganizací společnosti.   ECM v posledním roce získávala hotovost prodejem klíčových budov a projektů v Praze na Pankráci. Před časem se zbavila i budovaného multifunkčního centra v Rusku nebo dceřiné firmy spravující nemovitosti.   Hlavním projektem firmy je v současnosti především bytový výškový dům City Epoque v Praze na Pankráci. Ve stejné lokalitě mají vyrůst také nové kancelářské budovy City Deco a City Element. Podle informací v médiích se ECM snažila v minulých měsících oba tyto projekty prodat skupině CPI miliardáře Radovana Vítka.   V roce 2010 ECM prohloubila ztrátu na 94,5 milionu eur, tedy asi na 2,3 miliardy korun. O rok dřív měl developer ztrátu 62,2 milionu eur. Výsledky za první čtvrtletí 2011 firma zveřejní ve středu.   ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group.   beh mha  