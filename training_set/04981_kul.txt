 Šumperský festival hudby připomene výročí Pražské konzervatoře  Šumperk 13. ledna (ČTK) - Studenti i absolventi Pražské konzervatoře budou letos hlavním lákadlem hudebního festivalu Šumperské Preludium, který budou moci lidé navštívit během února a března v šumperském klášterní kostele. Pořadatelé pro milovníky klasické hudby letos připravili čtyři koncerty, dva z nich si budou moci poslechnout i příznivci v Jeseníku. ČTK to řekl dramaturg šumperského domu kultury Ondřej Polák.   "Letošní 38. ročník festivalu pořadatelé věnují nejstaršímu hudebnímu ústavu ve střední Evropě - Pražské konzervatoři, která v roce 2011 slaví 200 let od svého založení. Nejen, že koncerty budou věnovány současným žákům konzervatoře, ale také skvělým absolventům této vynikající české hudební školy a jejím pedagogům a příznivcům," uvedl Polák.   Současní pedagogové Pražské konzervatoře vystoupí hned na zahajovacím koncertě v úterý 8. února. Představí se na něm světoznámý soubor České trio ve složení Dana Vlachová - housle, Miroslav Petráš - violoncello a Milan Langer - klavír, kteří uvedou skladby ředitelů Pražské konzervatoře. Další dva koncerty budou věnovány stávajícím studentům. Klavíristka a varhanice Ludmila Tvrdoňová, která pochází ze Šumperka, se představí 22. února. Její koncert budou mít možnost navštívit i příznivci této hudby o den později v jesenické kapli. "Dne 8. března na festivalovém koncertě vystoupí studenti dechového oddělení Pražské konzervatoře - trumpetista Walter Hofbauer, hornistka Kateřina Javůrková a klarinetistka Anna Paulová," doplnil Ondřej Polák.   Závěrečný koncert festivalu v úterý 22. března nabídne večer absolventů a sympatizantů Pražské konzervatoře z řad současných světově známých umělců, například houslistku Shizuku Ishikawu nebo violoncellistu Karla Fialu. Také tento koncert budou moci zájemci navštívit o den později i v Jeseníku.   Festival Šumperské Preludium chce v letošním roce navázat na úspěch loňského ročníku, kdy se podařilo přilákat na koncerty mimořádných interpretů velké množství posluchačů. Jeho cílem je zvýšit popularitu klasické hudby mezi lidmi. Festival, jehož uměleckou záštitu letos převzal současný ředitel Pražské konzervatoře Pavel Trojan, je součástí cyklu Klasika Viva.   ftv sap  