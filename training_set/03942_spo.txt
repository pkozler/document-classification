 Skifař Synek byl zvolen nejlepším veslařem světa za rok 2010  --------------------    Ke zpravodajství: AUDIO; FOTO/aktuality   --------------------    Windsor (Británie) 22. ledna (ČTK) - Český skifař Ondřej Synek byl zvolen nejlepším veslařem světa za rok 2010. Světový šampion zvítězil v prestižní anketě Mezinárodní veslařské federace FISA před novozélandskou dvojkou bez kormidelníka Eric Murray, Hamish Bond a německou osmiveslicí. Ocenění převzal dnes ve Windsoru nedaleko Londýna. V ženské kategorii triumfoval britský dvojskif Anna Watkinsová, Katherine Graingerová.   "Je to nejvíc, co můžete v našem sportu dosáhnout, co se týká anket a ocenění. Proto si toho velmi cením," řekl osmadvacetiletý Synek, který v prosinci obsadil třetí místo v české anketě Sportovec roku.   Triumfem v anketě FISA, v níž hlasují fanoušci, trenéři i odborná porota, se Synek postaral v krátké době o druhý výrazný úspěch českého sportovce na mezinárodní úrovni. Minulý týden se stal nejlepším házenkářem světa Filip Jícha.   Synek si ocenění vysloužil především úspěchem na mistrovství světa, kde po třech bronzech a stříbru konečně v roce 2010 vybojoval vytouženou zlatou medaili. Porazil zde i loňského vítěze ankety Maheho Drysdalea, který měl na šampionátu na Novém Zélandu výhodu domácího prostředí. Synek se vloni stal i mistrem Evropy, vyhrál Světový pohár a ani v jednom závodu minulé sezony nenašel přemožitele.   "Byl to nejúspěšnější rok mé kariéry. Doufám, že se mi to podaří zopakovat, i když teď při přípravě na novou sezonu zjišťuju, že to nebude jednoduché. Byl to prostě výjimečný rok," konstatoval Synek v tiskové zprávě společnosti Sport Invest, která ho zastupuje. Člen Dukly Praha se navíc stal v závěru roku otcem, narodila se mu dcera Alice.   Na sportovním poli si podobně jako český reprezentant vedli i Novozélanďané Murray s Bondem, kteří jsou neporaženi již od roku 2009, v hlasování se však museli před Synkem sklonit. Titul mistrů světa získala i německá osmiveslice.   Také dvojskif Watkinsová, Graingerová byl oceněn za to, že vyhrál každý velký závod v sezoně včetně mistrovství světa.   Mezi trenéry si prvenství v anketě vysloužil Dick Tonks, který dovedl Nový Zéland na domácím mistrovství světa k deseti medailím, z toho třem zlatých. Stejné ocenění získal už za rok 2005.   Za handicapované veslaře byl oceněn Brit Tom Aggar. Cenu za zásluhy dostal bývalý trenér mládeže Američan Hart Perry.   Ocenění byla udělena v rámci výroční konference trenérů FISA v anglickém Windsoru. "Do Londýna jsem se přesunul ze soustředění v Itálii, kde běžkuji a posiluji. Hned v neděli se tam vracím," prozradil Synek, že je aktuálně v plném tréninku. "Od listopadu do března je to pro veslaře nejtvrdší trénink, samá posilovna, trenažér, hodně běhání a nabírání objemů. Co se neudělá v zimě, to se pak na jaře a v létě nedožene. Z toho se pak těží celou sezonu," dodal stříbrný medailista z olympijských her v Pekingu.   svd gi  