 Přelom roku byl tragický, zemřelo jedenáct lidí  --------------------    Ke zpravodajství: ilustrační FOTO ve Fotobance; AUDIO  ID foto: F201012220023801, F201012220022901, F201012220023601   Opravili jsme ve 12.odstavci chybné "...kde se 43 minut po půlnoci ..." na správné "... kde se 43 sekund po půlnoci...". Doplnili jsme nové informace 1. a v 5. odstavci. Změnili jsme titulek.   --------------------    Praha 1. ledna (ČTK) - Mimořádně tragický byl přelom starého a nového roku. Od silvestrovského poledne do dnešního rána zahynulo jedenáct lidí, z toho tři při požárech. Kvůli oslavám měli v celém Česku napilno policisté, hasiči a zdravotníci, kteří mimo jiné ošetřovali lidi poraněné petardami nebo podnapilé děti. V Praze byly v noci uloupeny hodinky v hodnotě 20 milionů korun. Prvním letos narozeným miminkem se stal chlapeček Matyáš v liberecké porodnici. Nový rok přivítal i prezident Václav Klaus, v tradičním projevu podpořil nutnost vládních reforem.   Starší muž a žena dnes ráno zahynuli při požáru bytu v nádražním domku v Drahanovicích na Olomoucku. V Blučině na Brněnsku hasiči v noci nalezli v hořícím pokoji sedmasedmdesátiletého muže, kterého už se nepodařilo oživit. Příčiny obou požárů se vyšetřují.   V Želetavě na Třebíčsku byla kolem 3:00 v restauračním zařízení nalezena mrtvá devětatřicetiletá žena. Příčinu úmrtí určí pitva, žena se zřejmě před smrtí výrazně posilnila alkoholem. V Brně spadl mladík z balkonu ve čtvrtém patře. Vážným zraněním podlehl v nemocnici.   Tragicky skončila dopravní nehoda u Střílek na Kroměřížsku, kde mladý řidič v noci narazil do betonového mostku a na místě zemřel. Už v pátek odpoledne zemřeli při srážce dvou aut na namrzlé silnici u obce Cerekvice nad Loučnou na Svitavsku dva lidé a další tři se zranili.   V Libereckém kraji byla zřejmě nejzávažnější silvestrovskou událostí smrt sedmatřicetiletého horolezce, který odpoledne spadl v Českém ráji z výšky 60 metrů a záchranáři už mu nemohli pomoci. Po pádu ze skály v pátek zřejmě zahynul také sedmačtyřicetiletý muž nalezený u Rantířova na Jihlavsku. V Oskavě na Šumpersku zemřel třiaosmdesátiletý muž, který pravděpodobně v pátek v podvečer uklouzl a spadl ze svahu do potoka.   V Praze záchranáři během silvestrovských oslav ošetřili a odvezli do nemocnic celkem 171 lidí, z nichž čtyři lidé se vážněji zranili při odpalování pyrotechniky. Policie řešila především vloupání do obchodního centra na pražské Pankráci, kde neznámí pachatelé v noci ukradli luxusní hodinky v hodnotě 20 milionů korun, ale i loupežné přepadení, nedovolené používaní pyrotechniky, kapesní krádeže i prodej drog. Podle městské policie a hasičů však byly oslavy relativně klidné.   V Moravskoslezském kraji zábavní pyrotechnika během novoročních oslav zranila deset lidí. Devětašedesátiletému důchodci v Ostravě explodovala přímo v ruce a utrpěl devastující poranění tří prstů. Stejným způsobem přišel o palec na ruce devětadvacetiletý muž v Opatovicích nad Labem na Pardubicku. Podobné případy ošetřovali zdravotníci i v jiných krajích, lidé nejčastěji utrpěli popáleniny v obličeji a na rukou či zranění očí.   V Jirkově na Chomutovsku kolem 1:30 ráno skočil podnapilý asi čtyřicetiletý muž kvůli neshodám s družkou z třetího patra domu. Utrpěl několik zlomenin a skončil v nemocnici v Chomutově. V Ostravě se třiadvacetiletý opilý mladík zřítil z 2,5 metru vysoké fontány a poranil si klíční kost a rameno.   Ve Štramberku na Novojičínsku upadly do bezvědomí kvůli opilosti čtyři děti, v Liberci musel být podnapilý čtrnáctiletý chlapec umístěn na jednotce intenzivní péče, podobně dopadl patnáctiletý mladík ve Zlíně a stejně stará dívka v Táboře. Případy podnapilých dětí řešili i policisté na Třebíčsku či Kladensku. Desítky opilých dospělých skončily na záchytkách.   Na jižní Moravě policisté zaznamenali při silvestrovských oslavách neobvykle mnoho rvaček, a to jak na veřejných prostranstvích, tak v restauracích, barech i soukromých bytech. Po potyčkách skončilo pět lidí s řeznými ranami a dalších 23 s jinými zraněními. Řadu případů fyzického napadání hlásili také záchranáři a policisté ze Zlínského kraje.   V Chodově na Karlovarsku vyhořela na tržnici Svatý Kříž dnes po půlnoci celá řada stánků vietnamských trhovců, škoda přesáhla 300.000 korun. Podle informací ČTK stánky zřejmě zapálil velký ohňostroj, který trhovci tradičně připravují poblíž tržnice. Ve Starém Bydžově na Hradecku neznámý zloděj ukradl dvě brokovnice.   Naopak radostně přivítali Nový rok v liberecké porodnici, kde se 43 sekund po půlnoci narodil chlapeček Matyáš, a stal se tak zřejmě prvním letošním miminkem v Česku. V prvních minutách nového roku se rodili především chlapci. Po Matyášovi následoval Jakub, který přišel na svět v Kolíně osm minut po půlnoci, a o minutu později Vojta ve Všeobecné fakultní nemocnici v Praze. V některých krajích na první novorozeně čekali až do dopoledne.   Prezident Klaus v tradičním novoročním projevu podpořil současnou koaliční vládu Petra Nečase a vyjádřil naději, že se poučila ze své předvánoční krize. Prezident také podpořil nutnost reforem.   vit jpt  