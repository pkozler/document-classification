 Národní knihovna má nového ředitele, Tomáše Böhma  --------------------    Ke zpravodajství: FOTO ve Fotobance;   ID foto: P201012280426501   --------------------    Praha 3. ledna (ČTK) - Národní knihovna (NK) má ode dneška nového generálního ředitele, bývalého šéfa vydavatelství Ringier Tomáše Böhma. V úterý 28. prosince Böhma jmenoval novým šéfem knihovny ministr kultury Jiří Besser (za TOP 09). Tomáše Böhma ministrovi doporučila komise ve výběrovém řízení. Ředitelský úřad Böhmovi oficiálně předá ve středu jeho předchůdce Pavel Hazuka na ministerstvu kultury.   Böhm chce prověřit dosavadní investiční kroky Národní knihovny a zbavit je některých podezření. Knihovna je kritizována za drahou rekonstrukci svého sídla, barokního Klementina. Oprava budovy by spolu s výstavbou hostivařských depozitářů měla stát zhruba tři miliardy korun. Vedení knihovny podle některých médií dosud neprokázalo, že by mělo na rekonstrukci zpracovaný komplexní rozpočet.   Dodavatelem stavby jsou firmy Metrostav a Arstav. Architekti si stěžují na to, že na rekonstrukci nebyla vypsána řádná architektonická soutěž. Některým lidem zase vadí, že rekonstrukce zřejmě definitivně pohřbila naděje na výstavbu sídla knihovny podle návrhu architekta Jana Kaplického.   Nový šéf NK již dříve uvedl, že prověří všechny sporné investiční projekty a nevylučuje, že některá rozhodnutí bývalého vedení přehodnotí.   Böhm (1961) je absolventem pražské VŠE, studoval také v Londýně. V 90. letech pracoval v několika společnostech jako konzultant a posléze jako finanční ředitel společnosti Creditanstalt Securities. Na přelomu tisíciletí se stal finančním ředitelem společnosti Ringier ČR, kde působil jako člen představenstva. Od roku 2001 pak společnost pět let vedl. V posledních letech se věnuje ekonomickému poradenství, krizovému managementu, mediálnímu poradenství v oblasti tiskových médií a knižní produkce.   Kvůli kauze kolem projektu Kaplického odvolal tehdejší ministr kultury Václav Jehlička (tehdy KDU-ČSL) z funkce v září 2008 ředitele NK Vlastimila Ježka. Bez výběrového řízení ho nahradil šéf Památníku národního písemnictví Pavel Hazuka.   hck mkv  