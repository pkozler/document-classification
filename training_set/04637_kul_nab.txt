 V brněnské katedrále vystavují kopii turínského plátna  Brno 5. května (ČTK) - Fotokopii proslulého turínského plátna ve skutečných rozměrech vystavuje ode dneška Diecézní muzeum v Brně v kryptě katedrály na Petrově. Plátno podle tradice halilo tělo Ježíše Krista po sejmutí z kříže. Podle věřících tak rubáš nese otisk Kristova těla a ran. Komorní expozici doplňují takzvané veraikony, originální malby ze 17. až 19. století, které zobrazují otisk Kristovy tváře na roušce, oznámil v tiskové zprávě ředitel muzea Karel Rechlík.   O autenticitě turínského plátna panují spory. Podle některých kritiků jde o středověké falzum. Brněnská výstava předkládá také historická data, výklady o vzniku a osudech plátna a výsledky některých analýz. "To nejdůležitější, co výstava nabízí, nejsou přitom teorie ani argumenty, ale podněty k zamyšlení," uvedl Rechlík.   Malby, které v katedrální kryptě doplňují fotokopii plátna, pocházejí z brněnské diecéze a dosud nikdy nebyly veřejně vystavovány. Díla pocházejí například z Dyjákoviček a Popic na Znojemsku.   Označení veraikon je odvozeno od jména biblické Veroniky, jež podle tradice podala Kristovi na křížové cestě roušku, aby si mohl otřít zpocený a zakrvácený obličej. Na mnoha malbách a grafikách proto drží Veronika v rukou plátno s obrazem Kristovy tváře.   Samostatnou kapitolou výstavy jsou ztvárnění Kristovy tváře v salonku Diecézního muzea. Kurátor získal z muzea v Žitavě v Německu několik ukázek děl německých expresionistů a dalších umělců první poloviny 20. století. Výstava věnovaná turínskému plátnu potrvá do 19. června.   tmd jpt  