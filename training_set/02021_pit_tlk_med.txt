 Příjmy operátorů z mobilní reklamy loni stouply až o polovinu  Doplnili jsme vyjádření T-Mobile v 5. odstavci   --------------------    Praha 10. ledna (ČTK) - Příjmy tuzemských operátorů z mobilní reklamy loni vzrostly až o polovinu a pohybovaly se v desítkách milionů korun. Největšímu zájmu ze strany inzerentů se těšily kampaně prostřednictvím SMS. Vyplývá to z dnešních informací firem.   "Hlavní výhodou mobilní reklamy je zejména kombinace příznivé ceny a přesného zacílení. Zadavatelé inzerce tak mají jistotu, že se informace k adresátovi opravdu dostane. K popularitě mobilní reklamy přispívá také zjednodušení a zrychlení ovládání mobilních telefonů při vyhledávání informací," uvedla manažerka prodeje reklamy O2 Tereza Hubičková.   Telefónica loni spustila ve své síti 187 kampaní, o rok dříve to bylo 46 kampaní. Finanční objem inzerce vzrostl o 46 procent. Vedle SMS rostl zájem o reklamu prostřednictvím MMS.   Vodafone provozuje mobilní reklamu již od roku 2007 a za rok 2010 zrealizoval celkem 221 kampaní. V roce 2010 vzrostl příjem operátora z mobilní reklamy o čtvrtinu.   Podle manažera reklamních služeb T-Mobile Víta Šoupala poslední měsíce potvrzují očekávání dynamického růstu chytrých telefonů mezi zákazníky, což umožňuje inzerentům využívat také nové formáty cílení jejich majitelů prostřednictvím bannerů na mobilním internetu. "V roce 2011 se tak přesune zájem inzerentů z jednodušších mobilně reklamních formátů jako jsou SMS či MMS i do oblasti mobilních bannerů. Loni T-Mobile přestavil jako první novinku v geograficky cílených reklamních SMS, která kombinuje i geografické parametry k cílení zákazníků," uvedl.   Systém pro cílení bannerových kampaní umožňuje kampaň nasměrovat na zákazníky podle oborových sekcí, typu mobilního telefonu, věku, pohlaví a nově také podle lokality. Efekt je nyní proti bannerům na internetu v průměru desetinásobný. Poměr mezi počtem zobrazení a počtem kliknutí se pohybuje kolem jednoho procenta. Nejlepší loňská mobilní kampaň O2 dosáhla 21 procent.   jsa jw  