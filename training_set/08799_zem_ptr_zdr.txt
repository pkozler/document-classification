 SVS vyhodnotila 28 vzorků německých potravin, jsou v pořádku  Praha 25. ledna (ČTK) - Žádný z dosud vyhodnocených 28 vzorků masa a vajec dovezených do České republiky z Německa neobsahoval nadlimitní množství dioxinů, informoval dnes mluvčí Státní veterinární správy (SVS) Josef Duben. Veterináři dosud odebrali celkem 36 vzorků potravin živočišného původu. Testování zásilek z Německa, ale také kontrola možných reexportů německého masa z jiných států podle Dubna pokračuje dál.   "Opakovaně jsme ujišťováni německými úřady, že žádné byť i jen potenciálně kontaminované potraviny neopustily území Německa, tudíž se nemohly do České republiky dostat ani cestou přes jiný členský stát," uvedl Duben. Hlášení německé strany podle něj potvrzují také dosavadní výsledky kontrol zaměřených na německé potraviny.   Již dříve SVS informovala, že se podařilo najít a pozastavit prodej zhruba pětiny z celkem 4500 kilogramů vepřového masa, které bylo na přelomu loňského a letošního roku dovezeno z Německa do Česka, u nějž bylo podezření, že by mohlo obsahovat rakovinotvorný dioxin. Maso pocházelo z německé farmy používající krmivo s obsahem dioxinů. Polovina směřovala zejména do stravovacích zařízení ve Středočeském kraji. Z této zásilky veterináři našli a pozastavili prodej 145 kilogramů masa. V Ústeckém kraji se podařilo dohledat asi polovinu dodávky, tedy 820 kilogramů vepřového masa. Testy vzorků masa ze zásilky byly v pořádku. Maso bylo proto uvolněno zpět na trh.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu Německa používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Zvýšené množství rakovinotvorné látky bylo následně odhaleno i ve vepřovém mase.   V důsledku aféry bylo v Německu uzavřeno několik tisíc farem. Spolkové ministerstvo zemědělství o víkendu oznámilo, že objevilo dalšího výrobce krmiv, který je podezřelý, že v jeho produktech se nachází jedovatý rakovinotvorný dioxin. Dodatečně bylo proto uzavřeno dalších 934 podniků ve spolkové zemi Dolní Sasko.   Češi v Evropské unii prosazují, aby vejce, vepřové a drůbeží maso měly vlastní "rodné listy". Ty by úřady, prodejce i spotřebitele jasně informovaly o tom, odkud výrobek pochází. Návrh padl na pondělním jednání ministrů zemědělství v Bruselu v rámci debat o reakcích na německou dioxinovou aféru.   Podrobné informace o původu kvůli nemoci šílených krav jsou nyní v EU povinné u hovězího masa. Češi se v EU řadí mezi zastánce toho, aby se opatření rozšířilo i na další produkty.   mjr vju  