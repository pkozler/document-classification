 Břeclav chce získat na obnovu zchátralého zámku dotace  Břeclav 28. ledna (ČTK) - Břeclav se bude snažit získat dotace na obnovu svého zchátralého zámku. Projekt přijde na 220 milionů korun. Jde o tak rozsáhlou investici, že si ji město bez dotací nemůže dovolit. ČTK to dnes řekl břeclavský místostarosta Luboš Krátký (ODS). Břeclav chtěla zámek prodat, nenašla ale kupce. Proto radnici nezbylo nic jiného, než aby se do jeho obnovy pustila sama. Odstraněn je havarijní stav tohoto objektu.   "Zámek je ve stavu, kdy by neměl dále chátrat. Bezprostřední investici tedy v tomto směru nepotřebuje. Sami jeho další obnovu ale nezvládneme. Snad nám s projektem pomůže kraj," uvedl Krátký.   V rámci odstranění havarijního stavu zámku získal objekt novou střechu, z jeho sklepů bylo odtěženo 2300 tun zeminy a bylo nutné otlouct zvětralou omítku z 13.500 metrů čtverečních zdí. Práce přišly na asi 20 milionů korun. Z objektu je zatím využito jen sklepení, v němž má vinotéku známý sommeliér Libor Nazarčuk.   Prováděcí dokumentace k obnově zámku počítá s tím, že pod ním vznikne parkoviště pro 25 automobilů. Uvnitř objektu by měl být vybudován kongresový sál, plánuje se i vytvoření prostor pro společenské akce. Některé sály by mohlo využít městské muzeum.   Připravuje se i obnova zámeckého parku. "Chtěli bychom oživit prostory tamního bývalého autokempu. Chceme tak vrátit do města levné ubytování, ovšem ve vyšším standardu," dodal Krátký.   Zámek postavil v 16. století na místě středověkého hradu šlechtický rod Žerotínů. Objekt značně zchátral po druhé světové válce, když v něm sídlila armáda. O budově se začalo opět více hovořit, když před lety získala noční osvětlení a stala se dominantou města.   Vladimír Klepáč sap  