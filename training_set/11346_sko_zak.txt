 Nový senát práv v Plzni poprvé jednal, zvolil své vedení  --------------------    Ke zpravodajství: AUDIO   --------------------    Plzeň 12. května (ČTK) - Šestatřicetiletého pedagoga a advokáta Tomáše Pezla zvolil dnes jednohlasně nový akademický senát právnické fakulty Západočeské univerzity jako svého předsedu. Už na příštím jednání 25. května bude senát schvalovat opožděný letošní rozpočet fakulty, hodnotící zprávu za uplynulý rok pro akreditační komisi a případně také dlouhodobý záměr fakulty. U těchto tří nejzákladnějších věcí je poměrně velký časový tlak, řekl ČTK nový předseda akademického senátu.   Nový senát fakulty se na tři roky ujal funkce 1. května. I kvůli nedůsledné práci minulého senátu vypukla na plzeňských právech předloni v září největší novodobá aféra vysokého školství. Nový osmnáctičlenný tým, v němž je třetina předchozích senátorů, chce na fakultě, opředené skandály s rychlostudiem, dotáhnout reformy do konce.   "Členové nového senátu mají velký zájem, aby fakulta dále pokračovala. Jsme jednoznačně reformní, žádný regres starých pořádků nenastává," uvedl Pezl. Senát chce uklidnit rozjitřené emoce na fakultě. Pezl věří, že fakulta uspěje se žádostí o prodloužení akreditace magisterského a bakalářského studia po červnu 2012. Cítí několik názorových táborů, ale "funguje věcná diskuze o vizi školy, nikoli o výuce, mezi jejich přívrženci". Provoz fakulty to prý nijak neomezuje. "Fakulta je pracovištěm, které funguje naprosto standardně. Má velký vědecký potenciál i velmi dobré hodnocení kvality výuky. Do budoucna se může výborně rozvíjet. Spory, které tady probíhaly, byly personální, například o koncepci fakulty," dodal senátor Richard Pokorný.   Podle děkana Květoslava Růžičky předloží fakulta hodnotící zprávu za červen 2010 až květen 2011 do 31. května. Akreditační komise ji projedná počátkem června. "(Hodnotící zpráva) popíše k jakým změnám došlo, personální otázky, doktorské studium a rigorózní řízení. Zítra (v pátek) ji bude projednávat kolegium děkana a pak akademický senát," dodal.   Od hodnotící zprávy se bude odvíjet také reakreditace. Vedení fakulty, komise a katedry žádost o prodloužení akreditace připravují už od listopadu. Obsáhlý spis odevzdá fakulta do 31. října na ministerstvo školství. "Chceme, aby byla celá koncepce schválena na vědecké radě v červnu, abychom pak měli dostatek času na dopracování," dodal děkan. O reakreditaci by mělo být rozhodnuto v březnu až dubnu 2012. Téměř hotový je podle Růžičky také dlouhodobý záměr fakulty, do něhož se nyní zapracovávají připomínky kateder, poté bude předložen vědecké radě.   Děkan uvedl, že ze stočlenného pedagogického sboru podali výpovědi "jen" čtyři učitelé. Dalších sedm až osm lidí odchod zvažuje. "Dali si podmínku, že mohou návrh na uzavření dohody (o rozvázaní pracovního poměru) do poloviny června odvolat. Podali 'návrh-nenávrh', takže nevíme, kolik jich skutečně odejde. Budeme s nimi jednat, aby řekli konečné slovo," dodal.   Kvůli zabezpečení výuky a reakreditace vyhlásil děkan počátkem května výběrové řízení na nové docenty a profesory pro katedry pracovního, trestního, občanského i obchodního práva. S řadou z nich už je domluven, že do Plzně přijdou. "Do konce května bude řízení uzavřeno, poté zasedne výběrová komise. Čím více jich bude, tím lépe. Nemohu je ale přijmout do doby, než se vyjasní, kdo z fakulty odchází," uvedl. V kuloárech senátu několikrát zaznělo, že podmíněný odchod oznámili lidé kolem bývalého proděkana Karla Eliáše, které zklamalo, že se nedostali do senátu.   "Máme zájem, aby fakulta zmizela z médií. Záleží ale hlavně na pedagogických pracovnících i na studentech, aby považovali fakultu za svoji školu a ne za bojiště," řekla členka senátu Anna Outlá.   Tajemnicí osmnáctičlenného senátu se znovu stala Simona Stočesová, místopředsedou předseda šestičlenné studentské kurie Tomáš Hnetila.   Václav Prokš hj  