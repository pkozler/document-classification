 Záměr na dálniční sjezd u Měšína neprošel, zvýšil by se hluk  Jihlava 1. května (ČTK) - Záměr na stavbu mimoúrovňové křižovatky mezi dálnicí D1 a krajskou silnicí II/352 mezi Herolticemi a Měšínem na Jihlavsku nevyhověl požadavkům ochrany životního prostředí. U nedalekých domů by příliš stoupl hluk. Vyplývá to ze stanoviska, které na jaře vydalo ministerstvo životního prostředí. Záměr začal před několika lety připravovat kraj Vysočina. Cílem bylo zlepšit dopravní dostupnost jihlavské průmyslové zóny a letiště. Další osud projektu je nejasný.   Podle Jana Nechvátala z krajského tiskového odboru měl kraj podle dřívějších dohod připravit dokumentaci ke křižovatce po prověrku vlivu stavby na životní prostředí. Akci pak mělo převzít státní Ředitelství silnic a dálnic, a to včetně uskutečnění projektu. "Dnes je na ministerstvu dopravy poněkud jiná situace," uvedl Nechvátal. Přednost podle něj dostala dostavba křižovatky u dálničního přivaděče v Pávově. "Toto rozhodnutí respektujeme," dodal.   V jihlavské průmyslové zóně funguje řada průmyslových firem, mezi nimi i Bosch Diesel se zhruba 5000 zaměstnanci. Nechvátal připomněl, že se v posledních letech dopravní situace u zóny podstatně zlepšila.   Město Jihlava vybudovalo jednostranné připojení k dálničnímu přivaděči I/38, což stálo skoro 200 milionů. Kraj na to navázal stavbou 3,2 kilometru silnice od Pávovské ulice k Herolticím. Investice za 228 milionů korun byla dokončena loni. Stavbu zbývající části pávovské křižovatky k dálničnímu přivaděči slíbil při návštěvě Jihlavy bývalý ministr dopravy Vít Bárta.   vst vju    