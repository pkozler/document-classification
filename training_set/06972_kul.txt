 Inscenaci Othella uvede Divadlo na Jezerce 6. dubna  Praha 10. ledna (ČTK) - Pražské Divadlo na Jezerce připravuje inscenaci vrcholné tragédie Williama Shakespeara Othello, jejíž premiéra bude 6. dubna. Po úspěchu Večera tříkrálového na stejném jevišti se režie opět ujal ředitel této scény Jan Hrušínský. Do hlavních rolí dramatu o lásce, žárlivosti, intrikách i politice obsadil Radka Holuba, Martina Sittu a Terezu Němcovou.   "Chtěl jsem nastudovat jak Shakespearovu komedii, tak i tragédii, protože vše má svůj rub i líc," uvedl v tiskové zprávě Hrušínský. Podle něj poskytuje pohled na bílou krásku Desdemonu v objetí tmavého Maura již po staletí eroticky vzrušující divadelní podívanou.   "Je to strhující hra s nesmírně napínavým a zábavným dějem. Doufám, že diváci přijmou Othella stejně dobře, jako dříve přijali například naše Petrolejové lampy," dodal Hrušínský.   V dalších rolích příběhu vojevůdce, jemuž žárlivý a zrádný manipulátor Jago našeptává, že ho jeho žena Desdemona podvádí, se objeví Zdeněk Hruška, Václav Jílek, František Staněk, Zdeněk Maryška, Miluše Šplechtová v alternaci s Veronikou Jeníkovou a Kristýna Hrušínská. Shakespearovo drama se odehrává ve druhé polovině 16. století v Benátkách a na Kypru.   Od prvního uvedení hry v roce 1604 ve Whitehallu patřil Othello k nejpopulárnějším Shakespearovým tragédiím. Roli Othella hrál v jeho době známý herec tragických rolí Richard Burbage. Prvním Jagem byl s největší pravděpodobností John Lowin.   Othello se do zavření divadel puritány (1642) na jakubovském a karolínském jevišti objevil ještě několikrát. Například roku 1612-1613 během oslav svatby princezny Alžběty s Friedrichem, kurfiřtem falckým, budoucím českým "zimním králem". O způsobu, jakým byl Othello v alžbětinské, jakubovské a karolinské době hrán, se však nedochovaly žádné dokumenty.   Začátkem 80. let ztvárnil titulní roli v Othellovi v Brně Jan Vlasák. V Národním divadle v Praze si ji v roce 1998 zahrál Boris Rösner. Jagem byl kdysi Jan Pivec a později Rudolf Hrušínský, v 90. letech byla tato role příležitostí pro Oldřicha Kaisera. V Plzni si ho hrál Jiří Samek.   Othello měl naposledy v Praze premiéru v roce 2008 v rámci Letních shakespearovských slavností na Pražském hradě. V režii Petra Kracika se v ní jako intrikán Jago objevil Martin Stránský, v ústřední dvojici Othella a Desdemony pak Martin Zahálka a Zuzana Vejvodová.   Jiří Borovička mal  