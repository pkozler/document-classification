 Autor Tysonova tetování se soudí kvůli kopii v Pařbě v Bangkoku  --------------------    Ke zpravodajství: FOTO ve Fotobance  ID foto:  F200908190097001    --------------------    Hollywood 1. května (ČTK) - Žalobu kvůli tetování podal autor originální kresby, která od roku 2003 zdobí okolí oka amerického boxera Mika Tysona.  Stejný obrazec  udělali tvůrci komedie Pařba v Bangkoku na obličej postavy, již hraje Ed Helms, a S. Victor Whitmill, který má na Tysonovo tetování copyright, se s nimi nyní soudí, napsal list Los Angeles Times.   V žalobě podané v St. Louis Whitmill požaduje, aby soud zabránil studiu Warner Bros. používat jeho tetování v reklamách na film, který se má v kinech objevit koncem května. Žaloba uvádí, že Whitmill má veškerá práva na tetování včetně autorského práva.   Ve filmu, který je pokračováním úspěšné komedie Pařba ve Vegas, se Helmsova postava probudí se slavným tetováním kolem oka po divoké rozlučce se svobodou, při níž mu asistují další hvězdy snímku Bradley Cooper, Justin Bartha a Zach Galifianakis. A stejně jako v prvním dílu se musí vypořádat se ztrátou zubů, tak v dílu druhém musí nějak vyřešit označkované oko, než se rozezní svatební zvony.   "Když pan Whitmill vytvořil originální tetování, souhlasil pan Tyson, že Whitmill bude vlastnit umělecké dílo, a tudíž i copyright na toto originální tetování," uvádí žaloba. "Společnost Warner Bros. Entertainment, aniž se pokusila pana Whitmilla kontaktovat, získat jeho souhlas nebo přiznat jeho autorství, okopírovala jeho originální tetování a umístila ho na tvář herce. Toto neschválené využití jeho díla zakládá skutkovou podstatu porušení autorského práva."   Společnost Warner Bros. odmítla žalobu komentovat.   dk dr  