 Ruská sněmovna se chystá ratifikovat smlouvu START  --------------------    Ke zpravodajství: AUDIO; PROFIL; GRAFIKA   --------------------    Moskva 25. ledna (zpravodaj ČTK) - Dolní komora ruského parlamentu, Státní duma, se dnes chystá vyslovit definitivní souhlas s novou rusko-americkou odzbrojovací smlouvu START. Závěrečné hlasování se očekává po 15:00 SEČ. Dohoda má snížit strategické jaderné arzenály obou zemí během sedmi let zhruba o třetinu.   Americký Senát smlouvu ratifikoval už před loňskými Vánocemi. Připojil však k textu rezoluci, která sice není součástí dokumentu, ale přesto vzbuzuje nedůvěru ruské strany. V rezoluci zdůraznil americké právo na vybudování systému protiraketové obrany, vůči čemuž má Moskva dlouhodobě výhrady.   Na oplátku ruští poslanci při druhém čtení 14. ledna ke smlouvě dodali ruské podmínky ratifikace, včetně možnosti od smlouvy odstoupit, pokud by americká protiraketová obrana a další okolnosti ohrožovaly ruské bezpečnostní zájmy. Původní text zákona o ratifikaci se tak rozrostl z jedné věty na několik stránek.   "Ruské interpretace nemění text smlouvy, ani nezrcadlí rezoluci Senátu USA, ale vyvažují dohodu a vracejí ji k původní podobě, v jaké ji podepsali prezidenti obou zemí," objasnil předseda zahraničního výboru dumy Konstantin Kosačov.   Očekává se, že poslanci dnes přijmou dvě rezoluce, jednu "pro svět" a druhou pro ruské vedení. První má stvrzovat ruské podmínky ratifikace, zejména propojení útočných zbraní s protiraketovou obranou, a také vybídnout USA ke stažení svých jaderných zbraní z Evropy. Druhá rezoluce má vyzvat vedení Ruska k důslednějšímu posilování jaderného štítu, vývoji vlastního systému protiraketové obrany a rozvoji systémů varování před raketovým útokem.   Ještě ostřeji naladěnou rezoluci předložili sněmovně opoziční komunisté. Ti, spolu s nacionalisty Vladimira Žirinovského, vůbec odmítají novou odzbrojovací smlouvu, která podle jejich názoru poškodí Rusko. Předpokládá se však, že prokremelská většina námitky menšinové opozice opět zamítne.   V Rusku na rozdíl od Spojených států musejí smlouvu schválit obě parlamentní komory, tedy po poslancích Státní dumy se vysloví ještě senátoři z Rady federace. Stát by se tak mohlo už ve středu. Obě komory má Kreml pod kontrolou.   Navzdory taktizování, sporům o interpretaci a výhradám menšinové opozice prakticky nikdo nepochybuje o ratifikaci START v Rusku.   Smlouva, kterou loni v dubnu v Praze podepsali prezidenti Dmitrij Medveděv a Barack Obama, dává Rusku a Spojeným státům sedm let na to, aby své strategické arzenály omezily zhruba o třetinu. Počet hlavic má klesnout na 1550 z dosavadních 2200. Počet rozmístěných nosičů, tedy ponorek, letadel a raket, klesne na 700. Nová smlouva rovněž umožňuje vzájemné kontroly jaderných arzenálů, což nebylo možné od předloňského prosince, kdy vypršela platnost původní smlouvy START.   msk mik  