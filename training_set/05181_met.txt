 Třetí povodňový stupeň platí na třech řekách ve středních Čechách  Ve 3. a 4. odstavci jsme doplnili informace o situaci v Černošicích u Prahy.   --------------------    Praha 15. ledna (ČTK) - Ve Středočeském kraji platí třetí stupeň povodňové aktivity na třech řekách. Stav ohrožení zůstává na Berounce ve Zbečně a Berouně. V noci dosáhla třetího povodňového stupně rovněž Cidlina v Sánech. Stupeň ohrožení vyhlásili dnes ráno rovněž na Labi v Mělníku, kde hladina přesáhla 550 centimetrů. Vyplývá to z informací Českého hydrometeorologického ústavu.   Podle mluvčí středočeských hasičů Lenky Kostkové voda v řekách po celém kraji mírně stoupá a hasiči situaci především monitorují. "V Černošicích Berounka zatopila asi 10 domů, v Letech u Prahy se zase vytvořila laguna, která by mohla zatopit některé chaty," uvedla Kostková.   Starosta Černošic Filip Kořínek dnes ČTK řekl, že voda v obci zatopila sklepy asi 90 převážně neobydlených nemovitostí. "Zatopené sklepy bude potřeba odčerpat a vysušit. Dáváme dohromady seznam dobrovolníků, kteří budou pomáhat, až na to přijde čas. Nejprve musí voda opadnout, což je výhled několika dní," dodal.   Hladina dolního toku Berounky podle něj začala klesat. Další vývoj se prý bude odvíjet od množství vody, které do Černošic přiteče od vodní nádrže Hracholusky. "Než voda přiteče, tak může být do té doby pokles hladiny tak velký, že se již řeka nezvedne," nastínil Kořínek. Nevyloučil ani možnost, že se hladina Berounky ještě zvýší.     Druhý povodňový stupeň zůstává na šesti místech v kraji. Na Sázavě v Nespekách, Kácově a Zruči nad Sázovou, na Blanici v Louňovicích pod Blaníkem, na Mrlině ve Vestci a na Vltavě ve Vraňanech. První povodňový stupeň platí na čtyřech místech, a to na Doubravě ve Žlebech, Jizeře v Bakově nad Jizerou, Labi v Brandýse nad Labem a Chotýšance ve Slověnicích.   mar mal         