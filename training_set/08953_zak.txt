 Strážníci v Brně dopadli mladíka při loupeži v bance  Brno 4. ledna (ČTK) - Strážníci dnes dopadli přímo při činu jednadvacetiletého mladíka, který s nožem v ruce přepadl pobočku Komerční banky v brněnské Horově ulici. Po muži se pátralo od rána, protože se ve stejné ulici pokusil oloupit pokladní v prodejně potravin. ČTK to řekla mluvčí městské policie Denisa Kapitánčíková.   Ranní přepadení pachateli nevyšlo. Když pokladní v prodejně uviděla, že na ní vytáhl nůž, začal křičet. Muž se proto dal na útěk. Policie zajistila jeho popis a vyhlásila pátrání po neúspěšném lupiči. Dopadnout se jej ale bezprostředně po činu nepodařilo. Zvrat nastal dnes odpoledne, kdy se hlídka strážníků pohybovala opět v Horově ulici a povšimla si, že v tamní Komerční bance se děje něco podezřelého. "Když strážníci vstoupili do pobočky, přistihli lupiče přímo při činu. V několika okamžicích byl zatčen a následně se přiznal i k rannímu přepadení," dodala mluvčí. Mladíkovi nyní hrozí až dvanáct let vězení.   Vladimír Klepáč sih jpt  