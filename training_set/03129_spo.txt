 Stolní tenisté i bez opor vyhráli v Evropské lize v Dánsku  Birkerod (Dánsko) 4. ledna (ČTK) - Čeští stolní tenisté potvrdili i bez opor roli favorita a v elitní divizi Evropské ligy dnes porazili v Birkerodu domácí Dánsko hladce 3:0 na zápasy. Svěřenci trenéra Tomáše Demka vedou se čtyřmi výhrami a jednou prohrou skupinu B a mají jistou účast v semifinále soutěže.   "Věřil jsem, že vyhrajeme, ale 3:0 je super, protože to je na dánské půdě těžké. Kluci hráli výborně," řekl ČTK kouč Demek, který nechal odpočívat zkušeného Petra Korbela, českou dvojku Dmitrije Prokopcova i Josefa Šimončíka a vsadil na Jiřího Vráblíka, Tomáše Konečného a Tomáše Treglera. "Kluky jsem bral, protože jsem jim věřil. Máme silné družstvo a velmi vyrovnané hráče," řekl Demek.   Jeho slova potvrdil dvacetiletý Tregler, který zápas dobře rozehrál. Hráč pražského El Niňa porazil dvaačtyřicetiletého veterána Allana Bentsena 3:2, i když už prohrával 1:2 na sety. Vráblík ve druhé dvouhře zdolal o 150 míst v žebříčku ITTF hůře postaveného Kaspera Sternberga 3:0, ale v poslední sadě odvrátil dva setboly a vyhrál až 15:13. Konečný ztratil v dalším utkání s Jonathanem Grothem jen třetí set.   Bronzový tým z loňského mistrovství Evropy v Ostravě se v závěrečném utkání skupiny B střetne doma 8. března s Rakouskem o první místo. Ze skupiny A pravděpodobně do semifinále postoupí mistři Evropy Němci a Švédové. Evropská liga začala v roce 2009 a vyvrcholí závěrečnými boji až v roce 2012.   smr gi  