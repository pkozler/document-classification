 Lidem z pěti domů ve Veselí n. L. opět hrozí, že budou bez tepla  Veselí nad Lužnicí 19. ledna (ČTK) - Obyvatelům pěti panelových domů ve Veselí nad Lužnicí opět hrozí, že budou bez tepla a teplé vody. Majitel domů, firma Amra, stále dluží dodavateli tepla, nedodržel ani dohodnutý splátkový kalendář. Podle smlouvy z loňského listopadu bude při nedodržení podmínek ukončena k 31. lednu smlouva s Veselskými službami a tím pádem i dodávky tepla. Pokud ale zaplatí zálohu na teplo do 26. ledna, v dodávkách se bude pokračovat, řekl ČTK starosta města Jaromír Novák po dnešní schůzce s právním zástupcem firmy.   Pražská firma dluží Veselským službám, jež patří městu, už 980.000 korun. Nájemníci přitom zálohy platí. S placením záloh začala mít problémy v druhé polovině minulého roku. Platila je jen nárazově, na upomínky moc nereagovala. V listopadu se Veselské služby domluvily s firmou na splátkovém kalendáři. Ta ale zaplatila jen první splátku. Nyní se podle starosty dohodli, že by další splátku dluhu měli uhradit do poloviny března.   Dodávky tepla v následujících měsících závisí podle něj na tom, jak bude firma plnit své závazky vůči Veselským službám. Pokud zaplatí první zálohu v termínu, pak by rada města zřejmě doporučila Veselským službám, aby s Amrou uzavřely smlouvu o dodávkách tepla do 30. června.   "Tato smlouva bude podmíněna tím, že musí být zálohy na teplo zaplaceny nejpozději do 25. každého měsíce. Pokud to tak nebude, končí dodávky s koncem měsíce," uvedl Novák. Firma bude mít možnost zaplatit měsíční zálohu zhruba 230.000 korun ve dvou splátkách.   Na placení záloh zřídí zvláštní účet, k němuž budou mít Veselské služby inkasní právo, poznamenal starosta. Bude tak vždy zřejmé, jestli zálohu uhradí.   kpe sap  