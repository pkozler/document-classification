 Dobeš chce lákat do škol i vysokoškoláky jiných oborů  --------------------    Ke zpravodajství: FOTO/aktuality   --------------------    Praha 23. ledna (ČTK) - Ministerstvo školství chystá projekt, kterým se bude snažit nalákat do profese učitele nejlepší vysokoškoláky jiných než pedagogických oborů. Chce také zavést více praxe na pedagogických fakultách. Oba projekty přijdou dohromady na 900 milionů korun, vyplynulo z vyjádření ministra školství Josefa Dobeše (VV) v dnešních Otázkách Václava Moravce České televize.   Nejlepší vysokoškoláky z jiných oborů by měl k učitelské profesi přilákat projekt Nová krev do škol. Platil by i pro absolventy do dvou let od vystudování vysoké školy. Do projektu chce Dobeš dát z rozpočtu ministerstva půl miliardy korun. "Oni za to získají během prvního roku pedagogické minimum a budou moci učit," uvedl Dobeš.   Praxe na pedagogických fakultách by měla podle ministra čítat nejméně po jednom semestru v první a ve druhé části studia. Náklady by byly podle něho 400 milionů korun. "Peníze půjdou na zaplacení studentů v praxi a mentorů a koučů těchto dětí," řekl Dobeš. Oba projekty jsou podle něho ve vnitřním připomínkovém řízení.   Úspory by mělo naopak přinést avizované rušení části maturitních středních škol a organizací přímo řízených ministerstvem. Návrh na redukci sítě středních škol předložilo ministerstvo v prosinci, koncem ledna se Dobeš setká s hejtmany a v únoru se chce s nimi dohodnout na konkrétních krocích. O redukci sítě středních škol by měla krajská zastupitelstva rozhodovat v březnu.   Maturitních středních škol je podle Dobeše asi 1300, jsou prý naplněny zhruba od 60 po 80 procent. Cílem je zvýšit ukazatel na 90 procent a škol by měla ubýt asi pětina, řekl ministr. Podle dřívějších informací se tím ušetří asi čtyři miliardy korun. Ministerstvo podle Dobeše zkoumá i situaci na základních školách, na nichž ale tolik volných míst jako na středních školách není.   Ještě letos chce Dobeš snížit počet ministerstvem řízených organizací ze současných 17 na 11, konečným cílem je mít tři organizace. "Provoz těchto lidí stojí miliardu korun, nechci to mít dražší než 50 milionů," uvedl Dobeš. Redukcí podle něho klesne byrokracie ve školství.   mbc mkv  