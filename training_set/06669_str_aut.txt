 Výroba vozidel v ČR loni stoupla o 9,4 pct na 1,095 milionu  --------------------    Ke zpravodajství: GRAFIKA   --------------------    Praha 20. ledna (ČTK) - Celková tuzemská výroba silničních vozidel loni stoupla o 9,4 procenta na 1,095 milionu. Největší podíl měly osobní vozy s produkcí 1,072 milionu aut, tedy růstem o 9,5 procenta. Tuzemský prodej silničních vozidel vzrostl o 4,4 procenta, export stoupl o 11,2 procenta. Vyplývá to z informací Sdružení automobilového průmyslu na internetu.   Největším výrobcem osobních aut zůstala Škoda Auto, která loni zvýšila produkci o devět procent na 576.362 vozů. Druhé TPCA naopak výroba klesla o 11 procent na 295.712 aut. Nošovická Hyundai loni zvýšila produkci o 70 procent na 200.135 vozů. Domácí prodej tuzemských automobilek stoupl o šest procent na 64.450 aut, export se zvýšil o 11,2 procenta na 1,19 milionu vozů.   Výroba nákladních aut se v roce 2010 zvýšila o 29,3 procenta na 1411 automobilů. Brány kopřivnické Tatry opustilo 931 vozidel, tedy o 15 procent více než v roce 2009, letňanská Avia zvýšila produkci o 70 procent na 480 vozů. Zatímco tuzemský prodej o polovinu klesl, export se zvýšil o téměř 57 procent. Produkce přípojných vozidel se zvýšila o 1,5 procenta na 772 přívěsů a návěsů.   Produkce autobusů se snížila o 11,6 procenta na 2711 vozidel. Vedoucímu Irisbusu klesla výroba o 14 procent na 2177 vozů, konkurenční SOR vyrobil 478 autobusů, tedy o 12 procent více. Následují Tedom a KH Motor Centrum s propady produkce okolo 50 procent na 32, respektive 24 autobusů.   Pokles zaznamenala i výroba motocyklů reprezentovaná jedinou tuzemskou značkou Jawa, která zaznamenala více než pětinový propad na 583 vyrobených strojů.   jsa mha  