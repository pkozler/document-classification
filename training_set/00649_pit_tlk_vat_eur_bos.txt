 Agentuře pro Galileo bude v Praze šéfovat Ital des Dorides  Brusel/Praha 13. ledna (zpravodaj ČTK) - Unijní agentuře pro vznikající družicový systém Galileo (GSA), která bude sídlit v Praze, bude šéfovat Carlo des Dorides z Itálie. Toho podporovala i Česká republika. ČTK o tom dnes informovala Evropská komise a české ministerstvo dopravy.   "Zvolení italského kandidáta je pro ČR i samotné Galileo jednoznačně dobrá zpráva,“ uvedl vládní zmocněnec pro Galileo Karel Dobeš v prohlášení. "Jeho představa o budoucí podobě této agentury je totiž v silnější a větší agendě, než je tomu dosud, což by pro naše podniky znamenalo větší příležitosti k získání lukrativních zakázek," doplnil Dobeš.   Dobeš vidí příležitosti pro české firmy hlavně ve vývoji aplikací pro Galileo a jeho uživatele. "Jde o byznys s nejvyšší přidanou hodnotou, výhledově díky němu mohou místní firmy, potažmo celá ČR, získat miliardy korun," odhadl.   Administrativní část agentury s několika desítkami pracovníků se do bývalé budovy České konsolidační agentury v pražských Holešovicích přestěhuje z Bruselu během roku až dvou.   Česko o získání této unijní instituce usilovalo dlouhou dobu. O úřad se na počátku ucházela víc než desítka států. Nakonec ve hře zůstala jen Praha a nizozemský Noordwijk. V prosinci se pak rozhodlo, že agentura zamíří do české metropole. Získání nějaké unijní agentury je pro členskou zemi zejména otázkou prestiže, ekonomické dopady nejsou nijak zvlášť zásadní.   Česko nebude podle prohlášení českých představitelů muset budovu pro unijní agenturu upravovat. Současné prostory vyhovují evropským standardům. Česko ale agentuře odpustí během prvních pěti let nájem a poté bude inkasovat jen 25 procent tržního nájmu, zbytek by měl plynout ze státní kasy.   Družicový systém Galileo za 3,5 miliardy eur (asi 90 miliard korun) je zatím vůbec nejdražším společným unijním projektem. Řídící agentura by se z Bruselu, kde nyní sídlí, měla stěhovat již v průběhu příštího roku. Zatím jsou na oběžné dráze pouze dva satelity, celkem jich má být 30. Pro plné spuštění systému jich však bude stačit 18. Nejznámější službou Galilea budou navigační služby řidičům. Samotný systém pak začne fungovat asi v roce 2014.   pkt vju  