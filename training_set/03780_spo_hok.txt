 Hokejisté Slavie porazili Vítkovice a ukončili sérii nezdarů  --------------------    Ke zpravodajství: FOTO/aktuality; AUDIO   --------------------    Praha 23. ledna (ČTK) - Hokejisté Slavie porazili ve 44. kole extraligy Vítkovice 4:3 a ukončili tak sérii pěti porážek proti ostravskému celku. Pražané bojující o přímý postup do čtvrtfinále play off zároveň získali tři body po čtyřech zápasech, v kterých tři prohráli.   V sestavě domácích chyběl v pátečním derby zraněný kapitán Kadlec, premiérového startu v extralize se tak dočkal junior Krejčík. Jako první se prosadili hosté, když Burgrovu přesnou přihrávku v první přesilovce zápasu dokázal přetavit ve vedoucí gól Huna.   Slavia však rychle odpověděla a zásluhou Pospíšila ukončila po 132 minutách čekání na gól. V předešlých dvou zápasech totiž vyšel tým kouče Růžičky střelecky naprázdno. Z nerozhodného stavu se však Pražané dlouho neradovali, pohotový Szturc zajistil hostům opět vedení.   Domácím se ale podařilo rychle otočit vývoj zápasu. Nejprve Třetina s přispěním nešťastně tečujícího Reháka vyrovnal a o 41 sekund později Tomica hrající s kapitánským céčkem poslal bekhendovou střelou Slavii poprvé do vedení.   A to nebylo ze strany domácích vše. Na začátku druhé třetiny dostali 43 sekund dlouhou výhodu dvojnásobné přesilové hry a přesně ve chvíli, kdy naskočil první potrestaný na led, se prosadil Micka. Slavia tak dokázala otočit zápase ze stavu 1:2 na 4:2. V polovině zápasu mohl Micka po chybě Vítkovic v rozehrávce přidat svůj druhý gól, Málek byl ale pozorný.   Někdejší opora Slavie, která pomohla pražskému klubu v roce 2003 k mistrovskému titulu, byla blízko dalšímu inkasovanému gólu ve 36. minutě. Svou chybu v rozehrávce však Málek stihl napravit a se štěstím Svobodovu střelu zastavil.   Hosté ve třetí třetině přidali a snažili se utkání zdramatizovat, což se jim podařilo. Klimkovu střelu, která prošla za Kopřivu a směřovala za brankovou čáru, stihl jeden z obránců Slavie na poslední chvíli vyhodit, o několik vteřin později se ale Vítkovice třetí branky dočkaly. Po Pohlově přihrávce zpoza branky snížil na 3:4 Vrána.   Vyrovnat se však Vítkovicím již nepodařilo, i když při závěrečné power play bylo v obranném pásmu Slavie hodně rušno. I díky několika zákrokům Kopřivy však Slavia těsnou výhru udržela.   rte jip    Hlasy trenérů po utkání:   Jiří Čelanský (Slavia Praha): "Dvě třetiny jsme měli zápas pod kontrolou, po sérii porážek jsme chtěli hrát aktivně a dařilo se nám to. Hlavně ve druhé třetiny jsme měli více ze hry. Bohužel ve třetí třetině Vítkovice stáhly hru na tři lajny a oživily ji. Byli to oni, kdo hráli a tvořili hru. My jsme se bránili. Power play jsme nesehráli dobře a měli jsme v ní velké štěstí."   Mojmír Trličík (Vítkovice): "Prvních pětatřicet minut jsme nehráli dobře, naopak posledních pět minut druhé třetiny a celou třetí třetinu jsme hráli výborně. V pasáži, kdy jsme nehráli dobře, nám ale soupeř utekl o dva góly, a přestože jsme si hlavně ve třetí části vynutili velký tlak včetně power play, tak na více než rozdíl jedné branky jsme to nedotáhli."   rte jip  