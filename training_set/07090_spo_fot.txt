 Barcelona má nejmenší tým, Inter Milán zase nejstarší  Londýn 19. ledna (ČTK) - Kádr lídra španělské ligy FC Barcelony je s průměrnou výškou fotbalistů 177 centimetrů nejmenším v Evropě, úřadující šampion Ligy mistrů Inter Milán zase oplývá největšími zkušenostmi a průměrný věk jeho fotbalistů je 29,6 roku. Vyplývá to ze studie švýcarské společnosti PFPO.   Ze zkoumání fyzických parametrů více než 13 tisíc fotbalistů z 534 evropských klubů vychází, že se v ligách zvyšuje průměrná výška, věk i rychlost fotbalistů. "Všeobecně také roste počet hráčů, kteří odcházejí během kariéry do zahraničí. Angažmá v jiné zemi zažilo 45,7 procenta fotbalistů," řekl agentuře Reuters jeden ze spoluautorů studie Raffaele Poli, jenž výsledky porovnával s tři roky starou podobnou studií.   Zatímco Barceloně by se mohlo přezdívat tým trpaslíků, rakouský Mattersburg a ukrajinský Volyň Luck mají hráče s průměrnou výškou 186 cm a mohou být označovány za týmy obrů.   Svůj primát si ve statistikách odnesl i Manchester United, jenž se může pyšnit nejstabilnějším kádrem. Jeho hráči jsou v klubu průměrně již šestou sezonu. Naopak Olympiakos Nikósie má kádr, kam 95 procent hráčů přišlo během loňského roku.   Mezinárodně nejostřílenější mužstvo má Tottenham Hotspur, kde hraje celkem 23 reprezentantů. Status největší líhně talentů si udržuje Ajax Amsterodam, který dodává evropským ligám v současné době 54 svých odchovanců. Kompletní studii, kterou pravidelně využívají například skauti Manchesteru United, Arsenalu či Lille, si lze objednat na stránkách http://www.eurofootplayers.org/publications.   ohr ura    