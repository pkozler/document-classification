 Reuters: Vývoz kakaa z Pobřeží slonoviny začíná váznout  Hamburk/Abidžan 25. ledna (ČTK) - Pět klíčových vývozců kakaa z Pobřeží slonoviny přestalo přijímat nové objednávky. Informovala o tom dnes agentura Reuters. Vývozci reagují na překvapivý zákaz vývozu, který v neděli vydal nově zvolený prezident Alassane Ouattara. Sdružení evropských výrobců čokolády a sušenek Caobisco nicméně tvrdí, že evropští by alespoň v krátkodobém výhledu neměli nedostatek bobů pociťovat.   Zdroje v Abidžanu pod podmínkou zachování anonymity firem uvedly, že vývoz bobů, které byly řádně registrovány u příslušných orgánů, pokračuje. Do hlavního vývozního přístavu dál jezdí také auta s nákladem bobů, ale už jen v omezeném počtu. Boby pak končí v přístavních skladech, protože nikdo už jim k vývozu nedá registraci.   "(Kakao) nakupujeme, ale neregistrujeme je u BCC (orgánu pro regulaci vývozu - pozn. ČTK). Čekáme na instrukce z ústředí i na uvolnění skladů v přístavu," řekl zástupce jedné z exportních firem.   Pobřeží slonoviny je největším vývozcem bobů na světě, nyní se ale zmítá v politické krizi. Ouattara vydal zákaz vývozu kakaových i kávových bobů, a to zatím na jeden měsíc. Nároky na prezidentský úřad si dělá i předchozí prezident Laurent Gbagbo. Ten má kontrolu nad infrastrukturou a přepravou kakaových bobů do vývozního přístavu. Ouattara se zákazem vývozu kakaových bobů snaží Gbagba odstřihnout od zdroje příjmů.   Cena kakaových bobů v pondělí na světových trzích zaznamenala největší skok od roku 2008 a dostala se na zhruba roční maximum 3340 dolarů (zhruba 60.000 Kč) za tunu. Dnes cena mírně klesá a obchodníci vyčkávají, jak se v Pobřeží slonoviny vyvine situace. Navíc Indonésie nabídla, že může zvýšit objem vývozu svých bobů. V růstu ale zatím pokračuje cena kakaového másla, což je hlavní složka při výrobě čokolády.   "Asociace Caobisco a její členové ujišťuje spotřebitele, že zákaz vývozu (kakaových bobů z Pobřeží slonoviny) v krátkodobém výhledu neovlivní schopnost sektoru zpracovávat čokoládové výrobky, které spotřebitelé žádají, a to v kvalitě, kterou očekávají," stojí ve zprávě, z které cituje Reuters. Caobisco hájí zájmy skoro 2000 firem v odvětví výroby čokolády a cukrovinek, sídlo má v Bruselu.   "Jako hlavní koncový zpracovatel kakaa z Pobřeží slonoviny Caobisco a členové teď pracují s dodavatelskými společnostmi a ostatními relevantními organizacemi na dalším vyjasnění komunikace (o zákazu vývozu)," píše se ve zprávě sdružení.   Pobřeží slonoviny se zmítá v nejistotě od loňského 28. listopadu, kdy se konaly zmíněné prezidentské volby. Ačkoli v nich zvítězil Ouattara, jehož uznala mezinárodní komunita, jako vládce vystupuje i Gbagbo. Oba složili i přísahu a jmenovali každý svou vládu.   spr mha  