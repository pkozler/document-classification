 Předsedou dozorčí rady Pozemkového fondu ČR se stal Jiří Papež  Praha 24. května (ČTK) - Dozorčí rada Pozemkového fondu České republiky si dnes na svém zasedání zvolila za nového předsedu poslance a místopředsedu Zemědělského výboru Jiřího Papeže (ODS). ČTK o tom informoval mluvčí fondu Ivo Vysoudil.   Dozorčí rada se dnes sešla poprvé v novém složení. Poslanci 6. května zvolili do dozorčí rady fondu své kolegy z vládních stran Petra Gazdíka (TOP 09 a Starostové) a Martina Vacka (VV). Nahradili Jana Grůzu a Tomáše Havlíčka, které sněmovna odvolala na předchozí schůzi.   Papež vystudoval Vysokou školu strojní a elektrotechnickou v Plzni, obor ekonomika a řízení. Poté pracoval ve stavebnictví a ve Vojenských stavbách, kde vykonával i funkci obchodního náměstka. Členem ODS je od roku 1991, od roku 1994 předsedou Místního sdružení v Přešticích, o dva roky později i předsedou Oblastního sdružení Plzeň-jih. Od roku 1996 je poslancem.   PF spravuje státní nemovitý a movitý majetek v zemědělství, prodává a pronajímá půdu, převádí majetek státu na obce. Vznikl v prosinci roku 1991. V současné podobě má fungovat do konce roku 2012, poté se měl podle původního plánu přeměnit na samostatnou organizační složku státu spadající s největší pravděpodobností pod ministerstvo zemědělství.   Smlouva, kterou mezi sebou po loňských parlamentních volbách uzavřely strany současné vládní koalice, a následné programové prohlášení vlády však s transformací PF na organizační složku státu již nepočítá. Namísto toho má jako nástupce fondu vzniknout Pozemkový úřad České republiky coby samostatná právnická osoba oddělená od státního rozpočtu.   fsl jw  