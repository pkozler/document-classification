 Tým Fortuny pracující na spuštění nové loterie vede Illner  Praha 20. ledna (ČTK) - Tým sázkové kanceláře Fortuna, který pracuje na spuštění nových číselných loterií v České republice, vede generální ředitel projektu Loterie Martin Illner. ČTK o tom dnes Fortuna informovala s tím, že spuštění nové číselné loterie plánuje na polovinu letošního roku. Ke konci tohoto roku by v týmu mělo pracovat až 100 osob. Licenci na provozování loterie získala Fortuna od ministerstva financí již v loňském roce.     Illner má zkušenosti z řady oborů, například z oblasti rychloobrátkového zboží či IT, kde mimo jiné čtyři roky působil na pozici generálního ředitele Oracle pro Česko a střední Evropu. Pracoval jako konzultant pro strategii u firmy McKinsey, u konzultantské firmy Bain v Ženevě a vybudoval několik začínajících (start-up) projektů. Absolvoval prestižní univerzity v USA a Francii, mimo jiné i vojenskou akademii ve West Pointu. "Naší ambicí je změnit vnímání číselných loterií a přivést k tomuto druhu zábavy nové cílové skupiny," uvedl Illner.   Za marketingovou část projektu nově zodpovídá marketingová ředitelka Lenka Janouchová. Ta má za sebou zkušenosti z vedoucích marketingových pozic z oboru rychloobrátkového zboží (British American Tobacco) a bankovnictví (HSBC, Citibank).   Marketingový výzkum bude v loterijním projektu zastřešovat Tomáš Motl, který pracoval například pro společnosti Philip Morris nebo Citibank. Členem vrcholového vedení projektu je též Ladislav Lála, který zodpovídá za technickou část projektu a podílel se již na uzavření kontraktu o dodávce loterijních terminálů se společností Intralot.   Fortuna Entertainment Group je vedoucím poskytovatelem kurzových sázek ve střední a východní Evropě. Zakládající společnost Fortuna sázková kancelář vznikla v roce 1990 v Praze. V roce 2005 se jejím vlastníkem stala investiční skupina Penta. V říjnu 2010 společnost vstoupila na pražskou a varšavskou burzu, majoritním vlastníkem je nadále česko-slovenská finanční skupina Penta.   fd vju  