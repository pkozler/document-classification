 Lyžařů přijelo do východočeských hor méně, odradila je obleva  Špindlerův Mlýn (Trutnovsko) 9. ledna (ČTK) - Teploty nad bodem mrazu a sobotní deštivé počasí odradily velké množství lyžařů od víkendového lyžování. Například ve Špindlerově Mlýně se na sjezdovkách proháněly v sobotu 3000 lyžařů, přitom průměrná sobotní návštěvnost je v zimě zhruba dvojnásobná. ČTK to dnes řekl Jiří Beran ze špindlerovského areálu.   "V sobotu lidi odradilo deštivé počasí, dnes je počasí již lepší, ačkoliv je pravda, že odpoledne to trochu připomínalo jarní lyžování," řekl Beran. Dodal, že v provozu jsou všechna přepravní zařízení a na upravených sjezdovkách je dostatek sněhu.   Dostatek sněhu hlásí například také vlekaři z Říček v Orlických horách, kde v sobotu také pršelo. "V sobotu přijelo lyžovat zhruba 400 lidí, což je zhruba polovina běžného počtu. Kromě sobotního počasí lidi odradilo také to, že v pátek byl kvůli náledí v Orlických horách vyhlášen kalamitní stav. Přitom do Říček se dalo dojet normálně," řekl Stanislav Havel z lyžařského areálu v Říčkách.   Na hřebenech Krkonoš bylo dnes ráno zataženo, teploty vystoupaly 2,3 stupně nad bod mrazu, celkem je na hřebenech 65 centimetrů sněhu. V lavinových katastrech platí druhý stupeň lavinového nebezpečí z pětibodové škály. Na hřebeni Orlických hor je zhruba 50 centimetrů sněhu.   sja snm  