 Nezaměstnanost na Vysočině v dubnu klesla na devět procent  --------------------    Ke zpravodajství: GRAFIKA   Doplnili jsme tabulku, komentář jihlavského úřadu práce ve 2. odst. a informace o volných místech v 5. a 6. odst.   --------------------    Jihlava 9. května (ČTK) - Nezaměstnanost na Vysočině v dubnu klesla o 1,2 procentního bodu na devět procent. Z evidence úřadu práce odešlo 3364 osob a na konci minulého měsíce zůstalo v kraji bez práce 24.090 lidí. Aktuální údaje dnes zveřejnilo ministerstvo práce a sociálních věcí. Nezaměstnanost se na Vysočině pravidelně snižuje od února, a to i díky sezonním pracím. Situace se zlepšuje ve všech pěti okresech kraje.   K dubnovému výraznému snížení nezaměstnanosti přispělo podle analytika úřadu práce v Jihlavě Pavla Literáka hlavně nabírání dalších pracovníků na výpomoc v zemědělství, stavebnictví a v lesnictví. "V plném proudu jsou také úklidové práce ve městech a obcích," doplnil. V dalších týdnech se už ale očekává pomalejší snižování počtu nezaměstnaných, protože sezonní místa už budou z větší části zaplněna.   Během dubna ubylo nejvíc lidí bez práce Třebíčsku. Nové místo si tam našlo přes 900 osob, což se odrazilo ve snížení nezaměstnanosti o 1,7 procentního bodu na 11,5 procenta. Region i tak zůstává hospodářsky nejslabším na Vysočině. Nejmenší pokles nezaměstnanosti nastal v minulém měsíci na Žďársku, a to o jedno procento. Havlíčkobrodsko a Pelhřimovsko vykázaly shodně pokles o 1,1 procentního bodu a Jihlavsko o 1,3 procentního bodu.   Na konci dubna na tom Vysočina byla lépe než před rokem, kdy míra nezaměstnanosti činila 9,6 procenta. Počet lidí bez práce byl tehdy vyšší zhruba o 1900. Ve stejném období let 2009 a 2008 ale byla nezaměstnanost v kraji menší než letos.   Volných pracovních míst eviduje úřad práce na Vysočině kolem 1100, podobně jako koncem letošního března. Literák podotkl, že se nové nabídky objevují, ale jsou rychle obsazovány. Situace v jednotlivých částech kraje se liší. Na Třebíčsku bojovalo koncem uplynulého měsíce o jedno volné místo 35 nezaměstnaných, naopak na Pelhřimovsku jen deset.   Podle zjištění ČTK v některých regionech stoupá poptávka po strojírenských profesích. Pelhřimovský Agrostroj, který zaměstnává kolem 1350 pracovníků, chce přijmout dalších 70 lidí. Na Žďársku nabízejí firmy 59 míst, hledají například frézaře, soustružníky, techniky a inženýry.   V celém Česku byla míra nezaměstnanosti na konci letošního dubna 8,6 procenta, zatímco v březnu činila 9,2 procenta. Pokles nastal ve všech 77 okresech.     Ukazatele nezaměstnanosti v kraji Vysočina:     okres  počet uchazečů duben  počet uchazečů březen  míra nezaměstna- nosti duben(pct)  míra nezaměstna-nosti březen(pct)     H. Brod  4171(4255)  4732(4811)  8,4  9,5     Jihlava  4914(5073)  5725(5809)  8,1  9,4     Pelhřimov  2370(2420)  2773(2869)  6,2  7,3     Třebíč  7030(7138)  7947(8121)  11,5  13,2     Žďár n.S.  5605(5948)  6277(6663)  9,4  10,4     Vysočina  24.090  (24.834)        27.454 (28.273)  9,0  10,2     (v závorce celkový počet uchazečů o práci)   zdroj: MPSV   vst snm  