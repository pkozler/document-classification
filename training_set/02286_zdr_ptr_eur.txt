 V Německu se šíří nákaza z okurek, ve Španělsku hledají původce  V 1. a 2. odstavci jsme doplnili nárůst vážných případů onemocnění za poslední den a další podrobnosti průběžně v textu.   --------------------    Berlín/Madrid 27. května (zpravodaj ČTK) - Němečtí experti pokračují v horečném pátrání po původci smrtící střevní infekce, která už v zemi zabila nejméně tři lidi a za poslední den přibylo 60 vážných případů. Zdrojem nebezpečné střevní nákazy jsou podle všeho salátové okurky ze Španělska, v nichž už byl virus nalezen. Pátrání po původu infekce v noci na dnešek vyhlásilo španělské ministerstvo zdravotnictví.   Agentura DPA napsala, že nemocných je v Německu už nejspíš kolem 700, zejména na severu země, kde nynější nákaza v polovině května vypukla. Šíření pokračuje dál. Od včerejška do dneška přibylo zhruba 60 nových případů s hemolyticko-uremickým syndromem, tedy s těžkým průběhem infekce EHEC," oznámil dnes ředitel Institutu Roberta Kocha Reinhard Burger. Ve čtvrtek tento ústav evidoval 214 lidí s tímto syndromem.   Ve Španělsku jsou v podezření dvě farmy v provinciích Málaga a Almería, z nichž mohou kontaminované okurky pocházet. Majitel jedné z nich se ale proti podezření energicky ohradil. "Nejspíš potřebují obětního beránka," řekl ředitel zemědělské farmy v Málaze. Nevyloučil, že okurka byla kontaminována při nesprávné manipulaci v Německu.   Gerd Sonnleitner, šéf německého Svazu zemědělců, se vyslovil pro zpřísnění pravidel pro dovoz zeleniny. "Žádáme, aby byla zavedena jednotná pravidla pro celou Evropskou unii," uvedl Sonnleitner v dnešním vydání listu Rheinische Post. Pravidla, která jsou v samotném Německu velmi přísná, by podle něj měla platit i pro dovoz ze třetích zemí.   Podle sdělení Evropské komise experti zkoumají další možný zdroj nákazy, tentokrát okurky z Nizozemska. Střevní infekce se už rozšířila do Švédska, které má k dnešnímu dni deset nemocných, do Dánska, kde jsou hlášeni čtyři, do Británie se třemi postiženými a Nizozemska s jedním. Všichni podle dostupných informací v nedávné době pobývali v Německu.   Podle DPA vyřadily mnohé německé restaurace, jídelny, nemocnice a školy čerstvou zeleninu dočasně z jídelníčků. Dovozci španělské okurky bojkotují, "salátovky" zmizely s mnoha německých obchodů.   České ministerstvo zemědělství situaci bedlivě sleduje. "Ministr zemědělství Ivan Fuksa ještě před vystopováním původu nákazy připravil výzvu dozorovým orgánům, aby věnovaly zvýšenou pozornost potravinářskému zboží, jehož prostřednictvím se nákaza může šířit, a případný výskyt na našem území mu neprodleně hlásily," řekla ve čtvrtek ČTK mluvčí ministerstva Tereza Dvořáčková.   Němečtí vědci zjistili, že jde o bakteriální kmen typu HUSEC 41, avšak zmutovaný, na který nezabírají antibiotika ani penicilin. Nemocní konzumovali ve zvýšené míře syrová rajčata, salátové okurky a listový salát. Podle Burgera proto nadále platí varování Kochova institutu z počátku týdne před požíváním těchto druhů zeleniny v syrovém stavu. Nelze totiž vyloučit, že se nákaza rozšířila i prostřednictvím jiných potravin než jen odhalených okurek ze Španělska.   fln jas  