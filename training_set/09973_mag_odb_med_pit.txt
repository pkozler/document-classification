 Americký bezdomovec se zlatým hlasem dostává druhou šanci  --------------------    Ke zpravodajství: FOTO/aktuality   --------------------    Columbus (USA) 7. ledna (ČTK) - Americký bezdomovec Ted Williams, který se díky příjemnému hlasu stal senzací internetu, dostává v životě druhou šanci. O jeho hlas projevily zájem televizní a zpravodajské stanice a dokonce i basketbalový tým Cleveland Cavaliers. Vrací se tak na cestu, ze které sešel v 90. letech kvůli drogové a alkoholové závislosti. Jakmile se z Williamse stala veřejně známá osoba, navštívil po téměř 20 letech svoji matku.   Bývalý rozhlasový zpravodaj, kterého o práci a kontakt s rodinou připravily drogy a alkohol, v minulosti přebýval u svých známých či v příležitostných přístřešcích. Několikrát byl vězněn za krádeže a padělání, a předvolán za mnoho přestupků včetně užívání drog. Naposledy byl uznán vinným z krádeže v květnu 2010.   V pondělí 3. ledna deník the Columbus Dispatch zveřejnil na webu YouTube videoklip, ve kterém Williams stojí u silnice v Columbusu a žebrá sytým školeným hlasem profesionálního rozhlasového moderátora o pomoc pro "bývalého rozhlasového hlasatele, na něhož přišly zlé časy".   Nahrávka se stala senzací a podle serveru BBC dosahuje počet zobrazení videa na YouTube doposud asi osmi milionů.   Uvedení videoklipu pro třiapadesátiletého muže znamená možnost zařadit se zpět do běžného života. Podle agentury AP má již Williams za sebou nahrávání pro internetovou zpravodajskou stanici MSNBC. Jde o propagační spoty kampaně Lean Forward (média vyžadujícího aktivní přístup), které byly ihned zveřejněny. V pořadu Today televizní stanice NBC pak sám Williams hovořil o nahrávání své první reklamy pro společnost Kraft Macaroni &amp; Cheese.   Kontaktoval ho i místní basketbalový klub Cleveland Cavaliers z Národní basketbalové asociace s nabídkou hlasatelské práce v jejich sportovní hale. I přesto, že si vedení klubu uvědomuje kriminální historii Williamse, chce mu dát šanci. "Věříme ve druhé šance a druhé příležitosti", řekla marketingová viceprezidentka týmu Tracy Mareková. Cleveland Cavaliers nabízí Williamsovi dvouletou smlouvu a pokrytí jeho životních nákladů.   Williamsova matka může být na svého syna opět pyšná. Při jejich prvním setkání po letech však nezapomněla syna napomenout, aby ji nezklamal, jak uvádí agentura AP v popisu videa ze setkání. Pro samotného Williamse je po deseti letech bez domova celá záležitost téměř neuvěřitelná. Jak jej cituje server BBC: "Málem mě to dusí".   kav sd kš  