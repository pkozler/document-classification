 Čelákovice letos zmodernizují čistírnu odpadních vod  Čelákovice (u Prahy) 30. ledna (ČTK) - Čelákovice chtějí letos modernizovat čistírnu odpadních vod. Zařízení už nevyhovuje platným předpisům a navíc nestačí kapacita. ČTK to řekl starosta města Josef Pátek. Investice přijde na 50 milionů korun.   Čistírna dostane novou technologii, která výrazně zvýší kvalitu vypouštěných vod. Zároveň se zvýší její kapacita na 15.000 ekvivalentních obyvatel. V Čelákovicích žije v současnosti 11.000 lidí. "Intenzifikace čistírny neboli navýšení kapacity a zlepšení parametrů čištění umožní další rozvoj Čelákovic," uvedl starosta Pátek.   Celková investice dosáhne zhruba 50 milionů Kč. Město má hotový projekt, nyní už jen čeká na podpis smlouvy o přidělené dotaci ze Státního fondu životního prostředí. Podle původních plánů měla modernizace ČOV začít už v loňském roce. Podle odhadů potrvají práce asi 12 měsíců, skončit by měly v roce 2012.   Čelákovická čistírna byla naposledy rekonstruována před 16 lety. Stálo to asi 30 milionů korun.   zik dp  