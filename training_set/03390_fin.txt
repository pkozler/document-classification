 Odvody do fondu pojištění vkladů loni vzrostly na asi 4,5 mld. Kč  Praha 25. ledna (ČTK) - Banky, stavební spořitelny a družstevní záložny za loňský rok odvedou do Fondu pojištění vkladů (FPV) zhruba 4,5 miliardy korun. Za rok 2009 finanční instituce odvedly do fondu necelé dvě miliardy korun. Důvodem nárůstu je zvýšení příspěvků od letošního července. Na dotaz ČTK do dnes sdělila výkonná ředitelka fondu Renata Kadlecová. Finanční rezervy fondu by měly stoupnout podle odhadů na více než 18 miliard korun.   Finanční instituce přispívají do FPV na základě zákona o bankách, který od července 2010 zvýšil roční příspěvek o 60 procent. U banky tak činí 0,16 procenta z pojištěných vkladů, u stavebních spořitelen je 0,08 procenta. Banky navíc musí nově platit příspěvky čtvrtletně. Za čtvrté čtvrtletí loňského roku musí zaplatit do konce letošního ledna. Celkem od roku 1994 finanční instituce takto zaplatily téměř 38 miliard korun. Pobočky zahraničních bank od vstupu Česka do Evropské unie nemusejí do fondu platit nic.   Podle informací z tisku budou některé tuzemské banky chtít vyšší povinné odvody do Fondu pojištění vkladů přenést na klienty. Mohly by zvýšit poplatky nebo snížit úročení vkladových produktů. "Trvalé zvýšení nákladů na poskytování depozitních produktů banky se může v budoucnu částečně projevit v klientských sazbách," řekla například Klára Pačesová z tiskového centra České spořitelny. Zdražení připustilo i ministerstvo financí.   Fond loni obdržel podle Kadlecové do rezervního fondu rovněž 1,2 miliardy korun z konkurzní podstaty zkrachovalé Union banky a dalších 20 milionů korun od zkrachovalé Kreditní banky Plzeň. Fond prostředky rovněž zhodnocuje investicemi například do státních a podnikových dluhopisů.   FPV by měl podle novely zákona disponovat rezervami ve výši 1,5 procenta všech pojištěných vkladů. Této výše by se podle ministerstva financí mělo dosáhnut zhruba do deseti let. Následně zákon počítá se snížením příspěvků na minimální úroveň. Ke konci loňského září byly u fondu pojištěny vklady v celkovém objemu 2,2 bilionu korun.   Pojištěny jsou veškeré vklady fyzických a právnických osob vedené v pojištěných institucích v české nebo cizí měně, včetně úroků. Od letoška přitom novela zákona o bankách zvýšila limit pro pojištění bankovních vkladů z 50.000 eur na 100.000 eur (asi 2,5 milionu korun). Novela rovněž zkrátila lhůty pro výplatu náhrad za pojištěné vklady na 20 pracovních dnů.   Pojištění se ovšem nevztahuje například na vklady samotných bank, dalších finančních institucí, zdravotních pojišťoven a státních fondů. Pojištěnými institucemi jsou banky, družstevní záložny nebo stavební spořitelny.     Od svého vzniku vyplatil Fond pojištění vkladů náhrady za pojištěné vklady v hodnotě přesahující 25 miliard korun. Výplaty se týkaly zhruba 300.000 klientů dvanácti bank, které zkrachovaly mezi roky 1995 a 2003.     Příspěvky do Fondu pojištění vkladů:      Rok výpočtové základny  Rok úhrady příspěvku  Částka v mil. Kč     1994  1995  807,04     1995  1996  1275,93     1996  1997  1651,06     1997  1998  1939,37     1998  1999  3439,68     1999  2000  3472,68     2000  2001  3790,52     2001  2002  3341,04     2002  2003  1192,24     2003  2004  1296,74     2004  2005  2642,05     2005  2006  1329,59     2006  2007  1528,63     2007  2008  1719,2     2008  2009  1791     2009  2010  1914     2010  2010 a 2011*  4521**     * Od 1. července 2010 se zvýšila sazba příspěvků o 60 procent a současně se změnila frekvence plateb příspěvků z roční na čtvrtletní. Platba za čtvrté čtvrtletí 2010 má splatnost do 31. ledna.   ** odhad     Vývoj objemu finančních rezerv Fondu pojištění vkladů (v mil. Kč)      2000  3307     2001  7411     2002  9080     2003  1115     2004  4516     2005  4858     2006  6408     2007  8115     2008  10.107     2009  12.643     2010  18.068*     * odhad   Zdroj: Fond pojištění vkladů   Aleš Sosnovský dvd  