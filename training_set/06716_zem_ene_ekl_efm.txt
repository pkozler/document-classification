 Hradecké vodárny opět budou do sítě dodávat vodu z Orlice  Hradec Králové 16. května (ČTK) - Královéhradecké vodárny po roce opět budou dodávat do sítě upravenou vodu z řeky Orlice. V dodávkách pro stotisícové město bude říční voda tvořit asi polovinu. Zbytek bude dál tvořit voda z podzemních zdrojů z okolí Náchoda, Pardubic a oblasti Litá - Mokré. Technici nyní uvádějí úpravnu do provozu, do vodovodů začne voda z Orlice proudit příští týden. ČTK o tom dnes informovala mluvčí Královéhradecké provozní Veronika Bergrová.   Upravenou vodu z Orlice vodárny dodávají do sítě proto, že čerpání vody z podzemích zdrojů v oblasti Litá-Mokré na jaře naráží na limity dané ochranou přírody. Tamní zdroje se nacházejí v přírodní rezervaci Zbytka, která je i chráněným územím Natura 2000. "Období omezující odběr podzemních vod v této lokalitě skončí 15. července. Tímto dnem dojde i k odstavení úpravny vody a obnovení dodávek pitné vody obvyklým způsobem", uvedl technický ředitel vodáren Tomáš Hosa.   Voda s podílem vody z řeky bude podle vodáren nadále splňovat veškeré kvalitativní a hygienické požadavky kladené na pitnou vodu.   Pitnou vodu z Orlice vyrábí hradecká úpravna vody postavená na počátku 60. let minulého století. Ve standardním provozu byla do roku 1997, pak začala sloužit jako záložní zdroj. K vykrytí dodávek kvůli jarnímu omezení čerpání v Lité ji vodárny použily poprvé v roce 2009.   Královéhradecká provozní ze skupiny francouzské Veolie zásobuje v královéhradeckém regionu pitnou vodou 149.000 lidí. Vodárenské sítě má od roku 2005 na 30 let pronajaté od společnosti Vodovody a kanalizace Hradec Králové, která patří městům a obcím.   Zdeněk Rychtera mol  