 MfD: Češi v obchodech kradou stále nejvíc v Evropské unii  Praha 21. ledna (ČTK) - Podle studie The Global Retail Theft Barometer ukradli v loňském roce zloději v tuzemských maloobchodních prodejnách zboží za více než sedm miliard korun. Je to sice o dvě miliardy méně než v předchozím roce, přesto Česká republika zaujímá v Evropské unii spolu s baltskými státy opět první místo. Uvedla to dnešní Mladá fronta Dnes (MfD).   Nejvíce se podle studie krade v prodejnách s oblečením, na druhém místě jsou obchody s potravinami. Ztrácí se hlavně drahé čokolády, káva, alkohol, olivový olej. Na třetí pozici figurují prodejny s počítačovým hardwarem a překvapivě také hobbymarkety a stavebniny.   Podle průzkumu nekradou jen lidé zvenčí; zloději se podílejí na ztrátách maloobchodníků asi 45 procenty. Téměř 30 procent rozkradou sami zaměstnanci a dalších sedm dodavatelé. Zbytek jde na vrub interním chybám v účetnictví.   Důvodů, proč Česko dominuje statistikám, je několik. "Děravá legislativa, podceňování investic do techniky, neloajální zaměstnanci obchodů, svázané ruce policie, diskutabilní úroveň řady bezpečnostních agentur a v neposlední řadě i dopady ekonomické krize," uvedl manažer bezpečnostní agentury SSI Zdeněk Procházka.   Po propuknutí ekonomické krize počet krádeží znatelně narostl, píše MfD. Řetězce začaly šetřit a přehodnocovat náklady, které vynaloží na zabezpečení. Za ochranu zboží utratili obchodníci v minulém roce 1,36 miliardy korun. To je něco málo více než třetina částky, kterou utratily obchody v menším Rakousku.   I když způsobená škoda byla loni nižší než o rok dříve, 38,5 procenta obchodníků si podle studie myslí, že krádeží v obchodech přibývá. V tomto bodě jsou Češi hned za Slováky nejskeptičtější na celém světě. Například v Turecku, které je, co se týče míry procenta ztrát z obratu, daleko před Českem, si to nemyslí ani 24 procent dotázaných.   vrk jw  