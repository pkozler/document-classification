 Běloruský prezident nařídil vypovězení zahraničních médií  Minsk 27. května (ČTK) - Běloruský prezident Alexandr Lukašenko dnes nařídil vypovězení některých zahraničních médií ze země. Podle agentury ITAR-TASS to uvedl při dnešním jednání vlády. Zvlášť se to týká ruských novinářů, kteří se podle Lukašenka vměšují do běloruských hospodářských záležitostí.   "Udělejte všechno pro to, aby tato média již nebyla přítomna na našem území," uvedl Lukašenko. "Největší hysterie panuje v ruských médiích," dodal. Ruské žurnalisty podle agentury Reuters obvinil ze šíření paniky o hospodářské situaci v Bělorusku během měnové krize.   Běloruským novinářům místní úřady údajně zakázaly psát o hospodářské a finanční krizi, která zemi postihla již počátkem května. Kancelář prezidenta Alexandra Lukašenka tehdy podle ruského listu Kommersant svolala zvláštní "ideový seminář" šéfredaktorů státních médií, na kterém jim doporučila nezařazovat do vysílání či tisku příspěvky o padajícím kurzu běloruského rublu, nezaměstnanosti a růstu maloobchodních cen.   kav hej  