 Při nehodě na obchvatu Olomouce zahynul jeden člověk  Zpráva je VERZÍ zprávy vydané před půlnocí. Doplnili jsme další informace v celém textu a informace o odstranění následků nehody.   --------------------    Olomouc 19. ledna (ČTK) - Na obchvatu Olomouce se v úterý večer u sjezdu na Nemilany střetlo osobní a nákladní auto. Osobní vůz zůstal po nárazu zaklíněn v přívěsu. Záchranáři z vraků aut vytáhli dva zraněné lidi. Jeden z nich na místě zemřel, druhý skončil ve vážném zdravotním stavu v nemocnici. ČTK o tom informoval krajský mluvčí hasičů Zdeněk Hošák.   "U spolujezdce hasiči společně ze záchranáři prováděli marné oživovací pokusy," uvedl mluvčí. Řidič přežil s těžkými poraněními.   Nehoda se podle informací Ředitelství silnic a dálnic odehrála na 270 kilometru rychlostní silnice R35 ve směru na Brno. Kolize několik hodin komplikovala dopravu, policie provoz odkláněla na exitu 272 Nemilany. Krátce před půlnocí se podařilo nabouraná auta odklidit. Komunikace je opět průjezdná.   jhr          