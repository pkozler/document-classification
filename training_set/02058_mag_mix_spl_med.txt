 Winfreyová se s vděčností rozloučila se svými diváky  --------------------    Ke zpravodajství: FOTO/aktuality   --------------------    Chicago 25. května (ČTK) - Bez speciálních hostů, bez celebrit i bez dárků na rozloučenou se Oprah Winfreyová dnes v posledním díle své slavné talk show se slovy díků a vděku rozloučila s televizními diváky. Asi 400 z nich jí podle agentury Reuters ve studiu připravilo ovace ve stoje.   "Vy a tahle show jste byli velkou láskou mého života," řekla Winfreyová se slzami v očích. "V této poslední show vám chci skutečně poděkovat, je to můj milostný dopis pro vás. Díky Ameriko, slovy nelze vyjádřit, co v tuto chvíli cítím," zdůraznila Winfreyová.   Na studiové pódium přišla oblečená v jednoduchých růžových šatech a od diváků v sále se jí dostalo dlouhých ovací vestoje. Ve své poslední show promítla také některé ze svých dávných televizních klipů a podělila se s diváky o své stěžejní životní zážitky.   Sedmapadesátiletá Winfreyová patří v USA i ve světě k pionýrkám takzvané zpovědní televize. Ve své show začala otevírat témata, která byla až dosud zcela tabu, jako byly incest, znásilnění, sexuální zneužívání anebo deprese. Za 25 let vysílání se její show stala místem, kde se objevovali nejprominentnější celebrity a politici. Kdo ze slavných v Americe v show nebyl, jakoby neexistoval.   Již v 19 letech se Winfreyová stala nejmladší a také první černošskou ženou, která četla zprávy v nashvillské televizní stanici. Na univerzitě vystudovala obory jazyk a komunikace a dramatické umění. V lednu 1984 začala moderovat chicagskou talk show AM Chicago, kterou již během jednoho roku proměnila v nejsledovanější pořad ve městě. Pod novým názvem The Oprah Winfrey Show se pak 8. září 1986 začal vysílat po celých Spojených státech a brzy se stal velmi úspěšným.   Kromě diváků jej záhy začaly vyhledávat i celebrity. K Winfreyové, která je navíc populárnější než řada z nich, mají důvěru a často jí svěřují exkluzivní informace. Herec Tom Cruise v jejím pořadu například v roce 2005 velmi nadšeným způsobem, který byl později často parodován, mluvil o své lásce k mnohem mladší herečce Katie Holmesové. Zpěvák Michael Jackson zase v její talk show v roce 1993 odhalil, že trpí nemocí způsobující blednutí jeho pokožky.   Konec slavné talk show ale neznamená, že by Winfreyová zmizela z obrazovky. Nyní se hodlá naplno věnovat svému vlastnímu televiznímu kanálu OWN: Oprah Winfrey Network.   jf kš  