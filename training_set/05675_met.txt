 Řeky v Plzeňském kraji začaly klesat, povodně končí  Plzeň 16. ledna (ČTK) - Záplavy v Plzeňském kraji způsobené táním sněhu a dešťovými srážkami v první polovině týdne začínají odeznívat. Třetí povodňový stupeň platí v kraji na třech místech, na Mži ve Stříbře a v Hracholuskách a na Střele v Plasech. Všude ale hladiny řek klesají. Druhý povodňový stupeň je v kraji na třech místech, první na šesti místech, vyplývá z informací povodí.   Největší obavy byly v sobotu z vody tekoucí přes hráz přehrady v Hracholuskách. Od 20:00 tam ale začala hladina i průtok klesat a z večerních 145 kubíků dnes v 07:00 klesnul průtok už na 127 a nadále klesá. Třetí povodňový stupeň zde ale zřejmě potrvá až do pondělí.   Pod Hracholusky se v noci soustředila pomoc hasičů. Ti zde museli evakuovat čtyři lidi a ohrožené domy obložit pytli s pískem. Kvůli čerpání vody ale zasahovali na desítkách míst v kraji.   Ve Stříbře už Mže klesá a zřejmě ještě dnes klesne na druhý povodňový stupeň. Podobně i Střela v Plasech míří k druhému povodňovému stupni.   Konci povodní pomohlo i částečné ochlazení v sobotu a hlavně to, že přestalo pršet. Dnešek by také měl být beze srážek.   pnp mal          