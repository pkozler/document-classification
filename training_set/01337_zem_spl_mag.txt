 Květinová Flora Olomouc přilákala 75.000 lidí, méně než loni  --------------------    Ke zpravodajství: FOTO ve Fotobance  ID foto:  P201104280780301 ,  P201104280774801    --------------------    Olomouc 1. května (ČTK) - Květinová jarní Flora Olomouc letos podle předběžných odhadů přilákala o něco méně návštěvníků než vloni. Rozdíl ale prý nebude nijak zásadní. Loni sem přijelo přibližně 80.000 lidí, letos o asi 5000 méně. Na nižším počtu se zejména podepsalo nedělní deštivé počasí. Předchozí dny byly na hranici loňské návštěvnosti, řekla dnes ČTK Zuzana Studená z Výstaviště Flora Olomouc.   Zřejmě největšímu zájmu se těšila květinová expozice výstavy v hlavním výstavním pavilonu A. Její tvůrce, přední český zahradní architekt Ivar Otruba, se tentokrát inspiroval řeckými bájemi a nazval ji Zahradou Hesperidek. Její součástí bylo i téměř 9000 kusů jarních květin - od trvalek, balkonovek, muškátů, aksamitníků, begónií, petúnií, verben až po okrasné kopřivy. Tisícovky hrnkovek v největší expozici výstavy o rozloze 550 metrů čtverečných doplnily ještě další tisíce kusů řezaných květin - lilií, tulipánů, narcisů, frézií, pryskyřníků.   "Návštěvnicky mimořádně přitažlivý byl pavilon E s japonskou zahradou a téměř stovkou unikátních exponátů dovezených z proslulého Musea bonsají ve Starém Městě u Uherského Hradiště," poznamenala Studená. Expozici vzácných bonsají z Japonska, Koreje i Číny, některých starších 250 let, doplnily ukázky japonské zahrady s vodními plochami i drobnou zahradní architekturou.   Zahradnické výstavy se letos účastnilo rekordních 550 domácích a zahraničních vystavovatelů a prodejců. Ti přijeli například z Polska, Slovenska, Rakouska, Holandska či až z exotického Thajska.   Výstava Flora je nejstarší českou květinovou výstavou. První expozice se v Olomouci uskutečnila 24. srpna 1958 pod názvem Výstava květin podniků místního hospodářství. Zájem o ni vyvrcholil v roce 1964, kdy si expozici prohlédlo 330.000 návštěvníků. Současný název Flora Olomouc dostala v roce 1967.   slu vju  