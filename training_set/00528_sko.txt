 O osudu vysoké školy ve Starém Hrozenkově bude jasněji v únoru  Starý Hrozenkov (Uherskohradišťsko) 27. ledna (ČTK) - Zásadní změny čekají pobočku pražské Univerzity Jana Amose Komenského ve Starém Hrozenkově na Uherskohradišťsku. Podle některých studentů se pobočka má postupně rušit. To ale rektor Luboš Chaloupka dnes ČTK nepotvrdil s tím, že jde o "částečnou informaci" a jasněji bude v polovině února. Na podzim loňského roku akreditační komise nalezla vážné nedostatky v kvalitě výuky.   "Vše je v jednání s akreditační komisí ministerstva školství. Chceme, aby navazující magisterské studium probíhalo v sídle školy. Jak to bude z hlediska fungování bakalářského studia ve Starém Hrozenkově, to bude v řešení do půlky února. V nějakém rozsahu bychom chtěli, aby to ve Starém Hrozenkově fungovalo. Ale musíme se domluvit, jaké obory by tam byly, jak by to dál všechno vypadalo," uvedl rektor.   Akreditační komise zjistila v pobočkách univerzity ve Starém Hrozenkově a Frýdku-Místku nízkou kvalitu výuky a výsledků vzdělávání. Prý zde učili pedagogové na dohodu o provedení práce, škola neměla vlastní akademiky. Komisaři zjistili, že jeden vyučující vedl až desítky bakalářských nebo magisterských prací, při obhajování těchto prací přitom studenti neměli oponenta. Nedostatečné údajně byly i požadavky na studenty, v pobočkách chybělo přístrojové vybavení a knihovny.   O nízké kvalitě výuky na univerzitě přitom už vloni v létě veřejně mluvili bývalí pedagogové. Někdejší vedoucí katedry sociální a masové komunikace Petr Žantovský uvedl, že zápočty dostávali i studenti, které pedagogové v hodinách nikdy neviděli. Kromě médií se ve škole vyučovala i speciální pedagogika a vzdělávání dospělých, rok studia stál až 60.000 korun.   slu hš  