 Počet přestupků řešených strážníky na Vysočině meziročně poklesl  Jihlava 22. ledna (ČTK) - Počet přestupků řešených strážníky na Vysočině loni meziročně poklesl. Strážníci zaznamenali přes 42.300 přestupků, což je přibližně o 2200 méně než v roce 2009. Zvýšil se počet přestupků souvisejících s alkoholem i počet přestupků proti veřejnému pořádku, mírně se snížil počet majetkových přestupků. Vyplývá to ze statistik městských policií.   Nejvíc přestupků je stále v dopravě, která tvoří až 80 procent činnosti městských policií. Proti předchozímu roku se však jejich počet snížil přibližně o 2000 na 34.300. "Nemyslím, že by řidiči byli ukázněnější, ale klimatické podmínky na začátku loňského roku přispěly k omezení dopravy," vysvětlil možný důvod snížení počtu přestupků ředitel jihlavské městské policie Jan Frenc.   Podle statistik se meziročně zvýšil také počet dopravních přestupků zjištěných za pomoci měřiče rychlosti. "Je vidět, že řidiči překračují rychlost i na úsecích, které musíme ze zákona označovat. Tento legislativní paskvil by měl zmizet z pravidel silničního provozu," řekl Frenc.   Počet majetkových přestupků, který v celém kraji mírně poklesl, se naopak v krajském městě přibližně o deset procent zvýšil. Podle Frence roste počet krádeží hlavně ve velkých nákupních střediscích, kterých je v Jihlavě nejvíc.   Městské policie fungují na Vysočině v Jihlavě, Třebíči, Havlíčkově Brodě, Žďáru nad Sázavou, Novém Městě na Moravě, Velkém Meziříčí, Chotěboři, Světlé nad Sázavou a v Moravských Budějovicích.   Celkem na Vysočině loni pracovalo 173 strážníků, o dva méně než předloni. Podle Frence je důvodem snížení počtu neobsazení tabulkových míst uvolněných po odchodu strážnic na rodičovskou dovolenou. "Vzhledem k tomu, kolik stojí výcvik a vybavení nového strážníka, je výhodnější místo na nějaký čas neobsazovat," řekl Frenc.     Statistika městských policií na Vysočině v letech 2009 a 2010:      2009  2010     počet přestupků celkem  44.523  42.334     přestupky v silničním provozu  36.418  34.320     přestupky při měření rychlosti  1056  1319     majetkové přestupky  887  850     počet zadržených hledaných osob  145  179     oznámení od občanů  21.377  19.576     zdroj: městské policie   bjr sap  