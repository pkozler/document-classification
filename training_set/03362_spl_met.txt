 Zimní střediska v Jeseníkách hlásí slabou víkendovou návštěvnost  Olomouc 2. ledna (ČTK) - Většina lyžařských areálů v Jeseníkách hlásí velmi špatný víkend. Lidí prý bylo hodně málo. Řada dnes ČTK oslovených vlekařů a provozovatelů areálů poukázala na to, že návštěvníků jezdí stále méně. Konkurence totiž roste, lyžaři tak mají více na výběr. Sněhu je navíc všude dostatek a lidé tak mohou jezdit i do níže položených středisek.   Podmínky pro zimní sporty jsou všude ideální. Na svazích leží desítky centimetrů sněhu. Na své si zejména ve vyšších polohách přijdou i běžkaři.   Například až 80 centimetrů přírodního sněhu pokrývá sjezdovky v lyžařském areálu Figura na Ovčárně. "Návštěvnost i během a mezi svátky byla malá. Díky příznivým sněhovým podmínkám se totiž lyžuje i v níže položených oblastech. Fronty se nikde nestojí, volné jsou i ubytovací kapacity," řekla Renata Figurová.   Podobně se vyjádřil i majitel Ski Petříkov Robert Kolář. "Podle mě to byl nejhorší víkend za posledních pět let. Konkurence je stále větší a je to znát. Lidé navíc stále hodně šetří a možná se i zalekli toho, že budou muset šetřit ještě více. Ten, kdo byl zvyklý trávit letní i zimní dovolenou, dává nyní přednost letní. Pokud si má tedy vybrat, za jakou dovolenou raději utratí peníze," komentoval.   Více spokojený je správce střediska Kazmarka v Karlově Milan Přikryl. "Tento víkend areál doslova praskal ve švech. Podmínky jsou již několik dní stejné, protože nový sníh nepřipadl," poznamenal.   Milovníci běžek mohli o víkendu na túru vyrazit po upravené stopě například na trase Ovčárna - Švýcárna - Červenohorské sedlo nebo opačným směrem ze sedla k Vřesové studánce.   Podle dispečera horské služby Martina Chalupy v Jeseníkách platí druhý lavinový stupeň. Nebezpečí ale hrozí jen mimo turisticky značené trasy.   Gabriela Sluštíková jpt  