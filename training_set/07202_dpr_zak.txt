 Údajného paraglidistu v jezeře u Mostu stále hledají potápěči  Aktualizovali jsme informace ve 2. a 3. odstavci.   --------------------    Most 24. ledna (ČTK) - Policejní potápěči i dnes pátrají po paraglidistovi, který údajně spadl do napouštěného mosteckého jezera Ležáky poblíž děkanského kostela. V sobotu odpoledne pád červeného padáku ve tvaru křídla do vody nahlásil starší manželský pár.   Policistům se v neděli večer přihlásil muž, který na svazích nad jezerem provozoval kiteboarding, tedy pouštěl velkého draka. Policie ale dnes ráno za přítomnosti svědků údajné nehody i kiteboardisty vyloučila, že by si manželé mohli splést draka s padákem.   Svědci viděli červený padák spadnout na hladinu asi kilometr od břehu, muž s kiteboardem byl navíc na druhém břehu jezera. "Při tomto sportu mu údajně nafukovací drak padal často k zemi, neboť nebyl dostatečný vítr. Nikdy však neskončil ve vodě," sdělila mostecká policejní mluvčí Ludmila Světláková.   Manželé volali na policii v sobotu před 15:00. Hasiči na místo vyslali člun, který pátral na hladině, později nasadili potápěče, kteří v pátrání pokračovali až do nedělního odpoledne. Pátrání v neděli převzala policie. "Dnes budou potápěči zásahové jednotky Policie ČR Ústeckého kraje spolu s kolegy z dalších krajů zkoumat samotné jezero," dodala Světláková.   Policisté prověřovali všechna letiště v kraji a nezjistili, že by poblíž Mostu byli vysazeni parašutisté nebo že by někde chyběl rogalista. Operační středisko informovalo o případu všechny útvary Policie ČR i německé kolegy. "Žádná osoba nebyla pohřešována v souvislosti s létáním," dodala mluvčí.   van jpt  