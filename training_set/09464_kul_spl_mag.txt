 Při brněnské muzejní noci se otevřou také divadla a vila Stiassni  --------------------    Ke zpravodajství: AUDIO; ilustrační FOTO ve Fotobance  ID foto:  P201005150567701 ,  P2010051505 ,  FO0125277392401    --------------------    Brno 12. května (ČTK) - Při letošní muzejní noci se veřejnosti mimořádně otevře také funkcionalistická vila Stiassni v Brně-Pisárkách. Sedmý ročník oblíbené akce, která každoročně přiláká desetitisíce lidí, poprvé obohatí také Národní divadlo Brno. Tři své budovy zpřístupní hned po večerních představeních. Celkem mohou lidé 14. května zdarma navštívit výstavy ve 30 budovách muzeí, galerií a dalších kulturních institucí v Brně a okolí, řekli dnes pořadatelé novinářům.   Muzea připravují pro noční návštěvníky tvůrčí dílny, koncerty, divadelní představení a další akce. Cílem je představit muzea jako otevřená, svěží a zábavná místa. "Chceme, aby se muzejní noc stala významným impulzem k tomu, aby lidé navštěvovali kulturní instituce i v jiných dnech - nejen o muzejní noci," řekl ředitel Muzea města Brna Pavel Ciprian.   Loni brněnská muzea zaznamenala za jediný květnový večer 130.000 vstupů. Letošní noc chtějí muzejníci využít také pro zjištění jejich názorů a získání zpětné vazby. Pravidelných návštěvníků totiž v posledních letech i přes masový úspěch muzejní noci nepřibývá. Muzea chtějí znát důvod. Svůj názor mohou účastníci muzejní noci vyjádřit buď pomocí ankety v tištěné i elektronické verzi nebo přímo ve zpřístupněných budovách.   Doprovodné programy v jednotlivých muzeích většinou tematicky souvisejí s aktuálními výstavami. V Domě pánů z Kunštátu zájemci i letos najdou oblíbený umělecký jarmark. Brněnské kulturní centrum připravuje přehlídku tanců z celého světa a možnost vystoupat na věž Staré radnice a pokochat se pohledem na noční Brno.   Pro milovníky komunikačních technologií a majitele "chytrých" telefonů připravují muzejníci možnost takzvaného "čekování". Pomocí geolokačních aplikací Foursquare a Gowalla lidé mohou dát prostřednictvím mobilu přátelům najevo, v kterém muzeu zrovna jsou a co se jim tam líbí.   Možnost "čekování" bude ve všech budovách muzejní noci. "Uživatelé uvidí, kde kdo zrovna je. Zároveň mohou sami přidávat fotky a komentáře," uvedl organizátor "čekování" Marek Lutonský.   Podrobný program Brněnské muzejní noci, informace o jejím organizačním zajištění a novinky z příprav zveřejňují pořadatelé na webových stránkách www.brnenskamuzejninoc.cz. Dopravu po městě zajišťují zvláštní linky dopravního podniku.   Jan Tomandl snm  