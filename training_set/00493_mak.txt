 ČSÚ: Inflace v prosinci meziročně zrychlila na 2,3 procenta  --------------------    Ke zpravodajství: GRAFIKA   Rozšířili jsme o komentář analytiků ve 3. odstavci.   --------------------    Praha 10. ledna (ČTK) - Meziroční míra inflace v Česku v prosinci zrychlila růst na 2,3 procenta po listopadových dvou procentech. Ve srovnání s listopadem spotřebitelské ceny stouply o 0,5 procenta, což byl s výjimkou ledna nejvyšší meziměsíční růst cen v roce 2010. Uvedl to dnes Český statistický úřad. Průměrná meziroční míra inflace v roce 2010 byla 1,5 procenta. Meziroční prosincová inflace je v souladu s odhady analytiků.   "Největší zrychlení meziročního cenového růstu nastalo v oddíle doprava vlivem cen pohonných hmot, jejichž růst zrychlil na 16,6 procenta z 10,8 procenta v listopadu," uvedl ČSÚ. Výrazně meziročně zdražily i potraviny a nealkoholické nápoje, ceny pekárenských výrobků a obilovin vzrostly o pět procent, zeleniny o 34 procent a ovoce o 12,2 procenta.   "Spotřebitelská inflace se odrazila od svého dna, kterého bylo dosaženo v říjnu 2009. V současnosti se tak pohybuje nad inflačním cílem ČNB ve výši dvou procent. Nicméně prognóza neukazuje, že by se měla od tohoto cíle nějak výrazněji vzdálit," uvedl analytik Komerční banky Jiří Škop. Analytik UniCredit Bank Patrik Rožumberský upozornil, že inflace zakončila loňský rok na nejvyšší hodnotě od března 2009.   Největší vliv na zvýšení celkové úrovně spotřebitelských cen měly podle statistiků i nadále potraviny a nealkoholické nápoje. Ceny běžného pečiva byly v prosinci o 12 procent vyšší než o rok dřív, mouky o 14,9 procenta, másla o 15 procent, brambor o 70,2 procenta a kakaa o 16,4 procenta. Druhý největší vliv na růst spotřebitelských cen měly ceny bydlení. Čisté nájemné se zvýšilo o 8,4 procenta, v tom regulované nájemné vzrostlo o 16,8 procenta, ovšem tržní kleslo o 1,8 procenta. Ceny zemního plynu byly vyšší o 6,6 procenta, tepla a teplé vody o 3,4 procenta, vodného o 3,8 procenta, stočného o 4,9 procenta.   Nižší než v prosinci 2009 byly naopak ceny oděvů, a to o 3,8 procenta, a obuvi o 2,2 procenta. Dále klesly ceny audiovizuálních a fotografických zařízení a zařízení pro zpracování dat o 8,9 procenta a ceny mobilních telefonů o 12,6 procenta. V dopravě se snížily ceny automobilů o 11,1 procenta. V bydlení byly nižší ceny elektřiny o 2,5 procenta.   "Ceny zboží úhrnem vzrostly o 2,4 procenta a ceny služeb o 2,1 procenta. Úhrnný index spotřebitelských cen bez započtení hypotetického nájemného byl meziročně 102,4 procenta," oznámili statistici.   Také za meziměsíčním zvýšením cen podle ČSÚ bylo zdražení potravin a nealkoholických nápojů, růst v tomto oddíle byl nejvyšší od ledna 2008, v oddíle doprava byl růst cen nejvýraznější od června 2009. Ceny ovoce se v prosinci proti předchozímu měsíci zvýšily o 13,9 procenta a zeleniny o 6,4 procenta. Podobně jako v listopadu se zvýšily především ceny sezonních druhů ovoce a zeleniny (broskví, hroznového vína, jahod, melounů, paprik) a dále ceny brambor o 12,4 procenta. Pokračoval růst cen pekárenských výrobků a obilovin o 4,1 procenta, z toho cen chleba o 4,8 procenta, běžného pečiva o devět procent a mouky o 2,5 procenta.   Ceny čokolády a čokoládových výrobků byly meziměsíčně vyšší o 1,4 procenta a kakaa o 3,5 procenta. V dopravě vzrostly ceny pohonných hmot o 4,6 procenta. Průměrná cena nejprodávanějšího benzinu Natural 95 vystoupala na 32,88 koruny za litr, vyšší cena byla naposledy zjištěna v září 2005. Průměrná cena motorové nafty ve výši 32,01 Kč/l byla nejvyšší od září 2008.   Opačný, avšak podle ČSÚ málo významný vliv na meziměsíční vývoj spotřebitelských cen měl pokles cen vepřového masa o 1,6 procenta, drůbeže o 1,8 procenta, vajec o 3,6 procenta, motocyklů o půl procenta, jízdních kol o 0,7 procenta a letecké dopravy o 0,7 procenta. Ceny zboží úhrnem vzrostly o 0,8 procenta, zatímco ceny služeb se nezměnily.   Průměrná míra inflace vyjádřená přírůstkem indexu spotřebitelských cen v roce 2010 proti průměru roku 2009 byla 1,5 procenta, což je o 0,5 procentního bodu víc než v roce 2009. Byla to třetí nejnižší průměrná roční míra inflace od roku 1989; nižší míra inflace byla pouze v roce 2003 ve výši 0,1 procenta a v roce 2009.   Meziroční přírůstek průměrného harmonizovaného indexu spotřebitelských cen (HICP) 27 členských zemí EU byl podle předběžných údajů Eurostatu v listopadu 2010 stejně jako v říjnu 2,3 procenta. Nejvíce vzrostly ceny v Rumunsku o 7,7 procenta a Řecku o 4,8 procenta. Meziroční cenový pokles pokračoval v Irsku, v Německu vzrostly ceny v listopadu o 1,6 procenta. Na Slovensku zůstal růst HICP stejný jako v říjnu, a to jedno procento.   Podle předběžných výpočtů vzrostl v prosinci HICP v ČR meziměsíčně o 0,5 procenta, meziročně zrychlil na 2,3 procenta z 1,9 procenta v listopadu. Bleskový odhad meziroční změny HICP pro eurozónu za prosinec 2010 je 2,2 procenta, uvedl Eurostat.   jap sos dvd  