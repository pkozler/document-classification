 Více než třetina v Česku prodaných aut je šedá nebo červená  --------------------    Ke zpravodajství: FOTO ve Fotobance  ID foto:  F201104210237501    --------------------    Praha 8. května (ČTK) - Více než třetina aut prodaných v tuzemsku je šedá nebo červená. Šedé lakování volí pětina zákazníků a červené 17 procent. Třetí nejoblíbenější barvou je bílá s podílem kolem 15 procent. Vyplývá to ze statistiky Svazu dovozců automobilů za první čtyři měsíce letošního roku.   Nejvíc prodaných aut v šedé barvě má Škoda Auto, která je největším hráčem na trhu. Šedá vede také například u značek Volvo, Peugeot, Nissan nebo Honda.   V červené barvě se nejlépe prodávají vozy Renault nebo Hyundai. Červená je také charakteristickou barvou pro supersportovní vozy Ferrari, u kterých tvoří přes 80 procent. Bílé jsou nejčastěji například lexusy.   U prémiových značek, jako je Audi, BMW, Mercedes nebo Porsche, je nejoblíbenější černá. Černá je nejvíce zastoupená i u další německé značky Volkswagen. Modrá, která je čtvrtou nejrozšířenější barvou, vede v prodejích značky Ford.   Celkem se v Česku za první čtyři měsíce letošního roku prodalo 56.646 vozů, což je o čtyři procenta více než loni. Třetinu prodávaných aut tvoří provedení kombi, čtvrtinu hatchbacky a 15 procent sedany.   jsa dvd  