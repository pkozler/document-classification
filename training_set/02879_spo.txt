 Basketbalisté Prostějova vyhráli v Pardubicích a jsou druzí  Praha 8. ledna (ČTK) - V šlágru 16. kola ligy basketbalistů zvítězil dosud třetí Prostějov na palubovce čtvrtého týmu tabulky Pardubic 83:81. Hosté vedli v prvním poločase už o 19 bodů, přesto dramatickou koncovku před rekordní návštěvou 2640 diváků rozhodl až košem tři sekundy před koncem litevský rozehrávač či křídelní hráč Benas Veikalas.   Prostějovu se v úvodu utkání dařila střelba a v první půli zasypali jeho střelci domácí koš sedmi úspěšnými trojkami. V 18. minutě vedli hosté už 50:31, ale od té doby začali Pardubičtí z manka ukrajovat. I s přispěním nové posily Lukáše Krause, který se do české ligy vrátil ze Španělska, se začalo rodit drama a dvě minuty před koncem se domácí dokonce dostali do vedení 78:76. Veikalas trojkou vrátil Prostějovu vedení, Pardubice ještě dvakrát vyrovnaly, ale do třetice se jim to při Pospíšilově pokusu se závěrečným klaksonem už nepodařilo.   Do čela nebývale vyrovnaného pořadí se posunul Nový Jičín díky vítězství 88:64 nad Brnem. Pomohla mu k tomu nečekaná porážka dosavadních lídrů z Děčína 75:79 v Kolíně, po níž Severočeši klesli na třetí místo. Vedoucí trio má nyní shodně 26 bodů a o pořadí rozhoduje skóre, druhý Prostějov i o bod čtvrté Pardubice mají ale odehrán o zápas méně.   Nejvyšší výhru dnes slavila Opava, která ukončila neúspěšnou třízápasovou sérii debaklem Svitav 114:82 a oplatila nováčkovi soutěže porážku z minulého vzájemného zápasu. To je také dosud jediný úspěch svitavského týmu v soutěži, stále je ale díky lepšímu skóre předposlední před Plzní, která zahájila nový rok domácí prohrou 61:67 s Ostravou.   sir nd gi ohr  