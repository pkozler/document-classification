 Koruna nepatrně zpevnila k euru  Praha 6. ledna (ČTK) - Česká měna dnes dopoledne nepatrně posílila k euru a stagnovala k dolaru. Před 10:30 se obchodovala na úrovni kolem 24,80 Kč/EUR a byla tak o tři haléře silnější než při středečním závěru. K dolaru koruna stagnovala na 18,89 Kč/USD, vyplývá z informací serveru Patria Online.   Podle analytika Patria Finance Tomáše Vlka se na hlavní trhy po přestávce vrátila pozitivní nálada, která pomáhá i koruně. "Česká měna se obchoduje k euru na 24,80 a je mírně silnější než včera v závěru," uvedl Vlk.   Domácí data nepřekvapila, když obchodní bilance zahraničního obchodu vykázala přebytek v odhadované výši. Nedala tak trhu důvod k reakci.   Přestože akcie i komodity znovu zamířily vzhůru, eurodolar zůstává dole a pohybuje se na 1,3120 USD/EUR bez větších změn kurzu. "Poslední data z USA zvýšila nejistotu před zveřejněním klíčových pátečních čísel z trhu práce. Indikace nejsou jednoznačné, navíc report ADP vyzněl až podezřele pozitivně. Proto se dnes bude pozorněji sledovat další indikace - týdenní zpráva o žadatelích o dávky v nezaměstnanosti, která vyjde odpoledne. Pokud bychom se totiž v pátek dočkali dalších dobrých dat, dolar by dostal důvod posílit," podotkl Vlk.   kri mha  