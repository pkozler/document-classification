 Winterkorn zůstane v čele Volkswagenu minimálně do roku 2016  Wolfsburg 2. ledna (ČTK) - Šéfem německé automobilky Volkswagen zůstane minimálně do konce roku 2016 Martin Winterkorn (63). Firma dnes oznámila, že její dozorčí rada prodloužila Winterkornovu smlouvu o pět let. Potvrdila tak dřívější informace listu Der Spiegel. Smlouva měla původně vypršet na konci letošního roku. Winterkorn se postavil do čela Volkswagenu v roce 2007, napsala agentura DPA.   Winterkorn tak bude nadále dohlížet na začlenění německého výrobce sportovních vozů Porsche do skupiny Volkswagen. Porsche se má stát desátou značkou koncernu. Kromě toho Volkswagen plánuje výstavbu nových továren v Číně, USA a Indii a rozšíření své spolupráce s japonskou automobilkou Suzuki.   Společnost Volkswagen, jejíž součástí je česká Škoda Auto, je největší automobilkou v Evropě. Do roku 2018 se plánuje stát největším výrobcem automobilů na světě.   Personální ředitel VW Horst Neumann nedávno v rozhovoru pro list Handelsblatt uvedl, že automobilka hodlá v příštích letech kvůli silnému růstu prodeje vytvořit 50.000 nových pracovních míst. V současnosti zaměstnává Volkswagen po celém světě zhruba 400.000 lidí. Firma plánuje během příštích pěti let investovat 51,6 miliardy eur (1,3 bilionu Kč).   pmh mol  