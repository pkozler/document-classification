 Fotbalista Balotelli si zranil koleno a měsíc si nezahraje  Londýn 12. ledna (ČTK) - Manchester City se bude muset měsíc obejít bez útočníka Maria Balotelliho. Dvacetiletého italského fotbalistu podle agentury Reuters vyřadí ze hry zranění kolena.   "Dělá mi starosti, protože nám bude tři až čtyři týdny chybět v důležité části sezony," řekl trenér City Roberto Mancini. "Možná bude muset na operaci, ale to ještě nevíme. Nejdřív si musí odpočinout a pak půjde na vyšetření," dodal.   Balotelli přišel do Anglie v srpnu z Interu Milán, za City však vinou zranění a disciplinárního trestu odehrál jen sedm ligových zápasů. V sestavě pro sobotní duel s Wolverhamptonem by ho měl nahradit Edin Džeko, který přišel minulý týden z Wolfsburgu.   pam okr  