 Japonské akcie díky realitám a bankám mírně posílily  Tokio 18. ledna (ČTK) - Japonský akciový trh dnes pokračoval ve velmi mírném růstu a podpořily jej zejména akcie bankovního a realitního sektoru. Investoři však spíše vyčkávali a sledovali, jaká bude reakce amerického trhu na zprávu o dalších zdravotních problémech šéfa firmy Apple Steva Jobse. Na devizovém trhu euro mírně oslabovalo v důsledku nejistoty ohledně záměru posílit stabilizační fond pro eurozónu.   Hlavní index tokijské burzy Nikkei 225 v závěru stoupl o 0,2 procenta na 10.518,98 bodu a byl asi 100 bodů pod osmiměsíčním maximem z minulého týdne. Širší index Topix získal 0,3 procenta.   K mírnému oživení trhu z pondělní stagnace přispělo zastavení propadu čínských akcií, které v pondělí srazilo další přitvrzení měnové politiky Číny. Růst japonských akcií byl omezený, protože vliv přírůstků realitních firem a bank na celý trh vymazával pokles akcií oceláren vlivem nepříznivých zpráv o ziskovosti Nippon Steel.   Investoři v Tokiu čekali na reakci Wall Street na zdravotní dovolenou šéfa Applu. Akcie firmy se v pondělí po oznámení propadly na evropském trhu až o devět procent, v USA se kvůli svátku neobchodovalo.   Na devizovém trhu v Asii euro mírně oslabilo.Trh po silném zpevnění eura za minulý týden je připraven obnovit sázky na pokles evropské měny, protože neshody v Evropské unii na rozšíření záchranného fondu EFSF zvyšují obavy z pokračování dluhové krize slabších zemí eurozóny.   Euro k dolaru ke konci tokijského obchodování kleslo o 0,1 procenta na 1,3286 USD a je už výrazně pod pátečním měsíčním maximem 1,3458 USD. K japonskému jenu oslabil o 0,2 procenta na 109,71 JPY a 0,3 procenta ztratil k britské libře.   hp mha  