 Kraj:Pacienti na jihu by neměli pocítit nedostatek lékařů   České Budějovice 4. ledna (ČTK) - Pacienti na jihu Čech by v žádném případě neměli pocítit v souvislosti s protestní akcí nemocničních lékařů Děkujeme, odcházíme problémy s dostupností zdravotní péče a její kvalitou. Po dnešní schůzce s řediteli nemocnic to uvedla náměstkyně hejtmana Ivana Stráská (ČSSD). Ve čtyřech z osmi nemocnic v kraji podalo výpovědi 99 z 984 lékařů, tedy necelých deset procent.   "Oborově se možný nedostatek lékařů dotkne primárně chirurgie a interny, dále je to různé v jednotlivých nemocnicích. Problém se může vyhrotit zejména na odděleních s nízkým počtem lékařů. Dále například na ortopedii, neurologii, ARO a gynekologii v Jindřichově Hradci. V Českém Krumlově pak na pediatrii a radiologii," shrnula Stráská.   Během porady podali ředitelé podrobné informace o situaci a nastínili možnost řešení. Varianty jsou podle Stráské v podstatě dvě. Do pátku předají ředitelé ohrožených nemocnic Jihočeskému kraji jako zakladateli informaci o tom, zda jsou schopni řešit problém vlastními silami, nebo potřebují pomoci.   "Druhá varianta spočívá v těsnější spolupráci mezi nemocnicemi, zdravotní záchrannou službou a posílením role holdingu," uvedla náměstkyně. Tato krizová varianta podle ní přichází v úvahu v březnu, pokud ministerstvo nebude chtít problém řešit a lékaři své výpovědi nestáhnou.   Jihočeský kraj musí být připraven na všechny možnosti. Proto se bude s řediteli nemocnic pravidelně scházet a zpřesňovat plány na základě vývoje situace. "Pacient by v žádném případě neměl pocítit problém v dostupnosti zdravotní péče a její kvalitě," podtrhla Stráská.   Vedení českokrumlovské nemocnice dostalo 23 výpovědí, v jindřichohradecké 30, v Táboře 29 a v Písku 17. V Českých Budějovicích, Prachaticích, Strakonicích a Dačicích se k výzvě LOK nikdo aktivně nepřipojil.   mi jpt  