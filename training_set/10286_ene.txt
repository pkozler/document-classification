 LN: Dodavatele elektřiny loni změnilo čtvrt milionu zákazníků  Praha 5. ledna (ČTK) - Dodavatele elektřiny změnilo loni 249.000 lidí, zatímco o rok dříve to bylo necelých 97.000 odběratelů proudu. V prvních letech po liberalizaci energetického trhu se ke změně odhodlaly hlavně firmy, loni již převody prováděly hlavně domácnosti, připadlo na ně rekordních 184.000 změn. Píší to dnešní Lidové noviny (LN).   Podle deníku roste zájem o změnu navzdory tomu, že možnost ušetřit za elektřinu je v případě malých odběratelů omezená. Více než polovinu celkových nákladů za elektřinu tvoří u domácností regulované platby za distribuci, přenos a obnovitelné zdroje, které jsou u všech dodavatelů stejné.   Přechodem od bývalého územního monopolu k nejlevnějšímu dodavateli, kterým je United Energy Trading, lze podle kalkulátoru na webu Energetického regulačního úřadu (ERÚ) uspořit šest až sedm procent celkových nákladů za elektřinu, uvedl deník. V případě jiných alternativních dodavatelů však změna povede k úspoře méně než dvou procent výdajů.   Největší zisky zaznamenaly podle LN společnosti, které sázejí na často kritizované podomní prodejce. Centropol jen za loňský rok získal téměř 70.000 nových odběrných míst, Bohemia Energy téměř 50.000 a Bicorn přes 25.000.   Centropol se nesoustředí pouze na domácnosti, rychle expanduje také na trhu dodávek pro firmy a státní úřady. V posledních týdnech rozšířil své klientské portfolio například o ministerstva vnitra a životního prostředí, město Olomouc a sázkové kanceláře Fortuna, napsal deník.   Podle dříve zveřejněných údajů padl loni rekord také v případě dodávek zemního plynu. Zatím neúplná data ERÚ, zahrnující změny za leden až listopad loňského roku, ukazují, že k jinému dodavateli plynu přešlo přes 67.000 zákazníků, z toho 60.000 tvoří domácnosti. Přes 10.000 zákazníků získali u plynu pouze dva alternativní dodavatelé.   fsl dvd  