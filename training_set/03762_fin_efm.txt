 Rakouská Vienna Insurance loni zvýšila hrubý zisk o 15 procent  Vídeň 25. ledna (ČTK) - Rakouská pojišťovací skupina Vienna Insurance Group (VIG) loni zvýšila hrubý zisk o 15 procent na 505 milionů eur (12,2 miliardy Kč). Oznámila to dnes na základě předběžných údajů firma, která působí rovněž v České republice a na Slovensku. Dodala, že letos očekává nárůst zisku o zhruba deset procent.   Předepsané pojistné VIG loni stouplo o šest procent na 8,7 miliardy eur, v Česku se pojistné zvýšilo o deset procent na 1,8 miliardy eur. Na Slovensku růst činil tři procenta na 659 milionů eur, napsala firma na svých internetových stránkách.   Společnost rovněž uvedla, že navrhla zvýšení dividendy o 11 procent na jedno euro na akcii. Chce tak zohlednit stabilní růst zisků a dodržet svou dlouhodobou dividendovou politiku vyplácet akcionářům minimálně 30 procent čistého zisku.   Skupinu VIG v České republice zastupují Kooperativa, Česká podnikatelská pojišťovna a Pojišťovna České spořitelny. S akciemi VIG se obchoduje na pražské burze.   pmh jw  