 Scania prodloužila smlouvu svému generálnímu řediteli  Stockholm 5. května (ČTK) - Prezidentem a generálním ředitelem švédského výrobce nákladních vozů Scania zůstane i v dalších letech Leif Ostling (65). Firma dnes oznámila, že prodloužila jeho smlouvu o tři roky do března 2015. Posílila tak očekávání, že Ostling bude mít vedoucí roli v možném spojení s německým konkurentem MAN.   Ostling stojí v čele společnosti Scania již od roku 1994. "Správní rada věří, že prodloužení zaměstnanecké smlouvy prezidenta a generálního ředitele Leifa Ostlinga zajistí Scanii stabilitu a kontinuitu ve prospěch všech akcionářů," uvedla firma.   Společnosti Scania a MAN v listopadu oznámily, že jednají o možném spojení. To by se podle tehdejších informací listu Der Spiegel mělo odehrát pod taktovkou největší evropské automobilky Volkswagen. Ta vlastní ve firmě MAN téměř 30procentní podíl a ve společnosti Scania dokonce více než 70procentní podíl.   pmh vju      