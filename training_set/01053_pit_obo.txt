 PwC: Největším prodejcem softwaru podle tržeb je Microsoft  Praha 5. ledna (ČTK) - Největším prodejcem softwaru na světě podle tržeb je firma Microsoft. Za ním následují další dvě americké společnosti, IBM a Oracle. Do první desítky největších prodejců softwaru se dostala pouze jedna neamerická firma, německý SAP, který skončil na čtvrté pozici. Vyplývá to z žebříčku, který ČTK obdržela od společnosti PwC.   Příjmy Microsoftu ze softwaru loni činily 32,686 miliardy eur (811,7 miliardy Kč). To je více než dvojnásobek příjmů ze softwaru druhé IBM, jejíž příjmy činily 14,429 miliardy eur. Celkovou hodnotu softwarového trhu PwC odhaduje na 250 miliard USD (4,7 bilionu Kč).   PwC ve své zprávě upozornila, že softwarové firmy nyní nejvíce ovlivňuje rostoucí popularita nových mobilních přístrojů jako chytrých telefonů a tabletů, konzumerizace technologií a cloud coumputing, což je na internetu založený model vývoje a používaní počítačových technologií. Firmy tak musí přehodnocovat své dosavadní podnikatelské modely a mnohem více spolupracovat než doposud.     Deset největších prodejců softwaru za 2010     Pořadí  Firma  Země původu  Tržby z prodeje softwaru (v mld. eur)     1.  Microsoft*  USA  32,686     2.  IBM  USA  14,429     3.  Oracle  USA  13,854     4.  SAP  Německo  8,111     5.  EMC  USA  4,244     6.  Symantec  USA  3,696     7.  HP  USA  3,065     8.  CA  USA  2,825     9.  Intuit  USA  2,299     10.  Adobe  USA  2,067     *bez herního softwaru   Zdroj:PwC     irl mha  