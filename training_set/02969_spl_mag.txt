 Americký vytrvalec dokončil běh napříč Spojenými státy  --------------------    Ke zpravodajství: FOTO/aktuality   --------------------    New York 10. května (ČTK) - Americký vytrvalostní běžec Dean Karnazes dnes v New Yorku dokončil běh napříč Spojenými státy. Svým výkonem, kdy od 25. dubna absolvoval asi 4800 kilometrů a proběhl 16 americkými státy, chtěl podnítit Američany, a to především mládež, ke sportu a zdravému životnímu stylu.   Karnazes vyběhl z Disneylandu v Kalifornii a denně absolvoval 60 až 80 kilometrů. Běžel tak každý den osm až 15 hodin. Záběry z jeho běhu se pravidelně objevovaly v ranním televizním vysíláním, kde dnes také Karnazes proběhl cílovou páskou.   "Po 75 dní jsem snil o tom, že tu budu stát," řekl v přímém televizním přenosu, kde na něj kromě moderátorů čekali i manželka a třináctiletý syn. Vyzval všechny diváky, aby šli za svým snem, stejně jako to udělal on sám.   Karnazes, který na své cestě prošlapal přes 50 párů bot, ve studiu přiznal, že nejhorší pro něj byl večer po prvním dnu běhu. "Byl jsem zničený. Říkal jsem si, jak tohle zvládnu dalších 74 dnů? Před vyběhnutím bylo snadné o tom mluvit, ale po prvním dnu na mě padla obrovská váha toho, co jsem se rozhodl podniknout," řekl.   Ve středu Karnazes zamíří zpět domů, tentokrát ale poletí letadlem. A těší se na to, až bude sledovat rozlehlou zemi pod sebou a bude si říkat, že všechno tam dole viděl na vlastní oči, když tudy běžel.   str dr  