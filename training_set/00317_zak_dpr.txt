 Policie pátrá po zlodějích, kteří na jihu Moravy kradou dráty  --------------------    Ke zpravodajství: AUDIO   --------------------    Brno 3. ledna (ČTK) - Kriminalisté pátrají po skupince zlodějů, která na jižní Moravě krade měděná lana u železničních trakčních vedení. Za uplynulý rok má na svědomí asi 30 krádeží s celkovou škodou přes půl milionu korun. Jde o lidi, kterým nescházejí znalosti z oblasti energetiky, řekl dnes ČTK mluvčí policie Petr Nečesánek. Zloději kradou i hliníkové vodiče, které jsou pod napětím 25.000 Voltů. Hrozí jim až pět let vězení.   "Kradou záložní takzvané instalace. Odcizení těchto drátů nemá bezprostřední vliv na provoz na železnici. Zjistí se vždy až při dodatečné kontrole," vysvětlil mluvčí. Zdůraznil, že skupinka bude patrně tříčlenná a je schopna dráty odpojit od elektrické energie. Nakládání s nimi je přitom hazardováním se životem.   Podle Nečesánka Správa železniční dopravní cesty, které kolejiště i elektrickým vedením provozuje, nahrazuje hliníkové dráty železnými. Pravděpodobnost, že budou ukradeny, je podstatně nižší, protože výkupny druhotných surovin platí na železo méně než za hliník. Právě ve výkupnách většina měděných drátů končí.   Poslední krádež se stala v uplynulých dnech mezi Šlapanicemi a nedalekým nádražím Brno-Slatina. Z tohoto úseku zmizelo 400 metrů měděného drátu, které byly pod elektrickým napětím.   Vladimír Klepáč sap  