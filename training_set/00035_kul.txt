 Sedm projektů na oživení Kuksu a okolí chce více než 123 milionů  Hradec Králové 11. ledna (ČTK) - Sedm projektů, které souvisejí s obnovou barokního hospitalu Kuks na Trutnovsku za zhruba půl miliardy korun, usiluje o získání dalších 123 milionů korun z evropských dotací. Na podporu těchto projektů je vyčleněno 80 milionů korun. O tom, které z projektů uspějí, rozhodnou členové Výboru Regionální rady letos v červnu. ČTK o tom dnes informovala mluvčí Úřadu Regionální rady regionu soudržnosti Severovýchod Eva Jouklová.   "Předložené projekty mají jedno společné. Jedná se o doprovodné aktivity, které se turistům nabídnou při návštěvě Kuksu a okolí," uvedla Lenka Vašátková z královéhradeckého územního odboru. O peníze žádá například obecně prospěšná společnost Revitalizace Kuks, která chce získat 31 milionů korun na oživení jednoho z barokních lázeňských domů, na rekonstrukci historické tovární vily a vytvoření návštěvnického centra na Kuksu včetně dalších aktivit.   O téměř 30 milionů korun žádá Zoologická zahrada ve Dvoře Králové nad Labem na Trutnovsku, která chce peníze užít na přestavbu pavilonu lidoopů na pavilon goril. Projekt za více než 25 milionů korun předložila také Obecní úřad v Kuksu, která chce rekonstruovat centrum obce či vybudovat vycházkové okruhy.   Projekt Kuks - Granátové za téměř půl miliardy korun počítá s rozsáhlou obnovou hospitalu, v letošním roce by měly začít první stavební práce. V dosud nevyužívaném křídle by mělo vzniknout vzdělávací centrum, obnova čeká původní klášterní zahradu či terasy před hospitalem. Práce by měly skončit do konce roku 2014.   Barokní komplex v Kuksu začal stavět František Antonín Špork v roce 1692. Stavební činnost vyvrcholila kolem roku 1710. Z původního rozsáhlého lázeňského areálu se do dneška dochoval pouze hospital s kostelem Nejsvětější Trojice a kryptou. Zámek a některé další budovy vzaly za své při povodních a požáru. Světoznámá je Braunova sochařská výzdoba areálu.   sja sap  