 Výroba v solárních elektrárnách v prvním čtvrtletí výrazně rostla  Praha 16. května (ČTK) - Výroba elektřiny v tuzemských solárních elektrárnách od začátku minulého roku mnohonásobně vzrostla. Za první čtvrtletí letošního roku vyrobily fotovoltaické elektrárny 346,5 gigawatthodiny elektrické energie. V prvním čtvrtletí roku 2010 sluneční zdroje vyprodukovaly 64,6 GWh elektřiny. Vyplývá to údajů Energetického regulačního úřadu.   Meziroční růst výroby solárních elektráren souvisí s prudkým rozvojem fotovoltaických zdrojů v druhé polovině loňského roku. Nahrávaly jim výhodné dotace.   Na začátku roku 2010 činil instalovaný výkon solárních elektráren 463 megawatt a na začátku letošního roku již výkon dosahoval 1953 MW. Příspěvky pro solární elektrárny jsou však od letošního roku výrazně omezené, a proto se také přibrzdilo tempo investic v tomto oboru.   Elektřina vyrobená v solárních elektrárnách nepředstavuje ani dvě procenta z celkové výroby elektřiny v prvním čtvrtletí, která činila 23.816 GWh. Solární elektrárny potřebují pro ideální výkon velmi příznivé sluneční podmínky.   V loňském prvním čtvrtletí vyrobily všechny elektrárny v tuzemsku celkem 24.118 GWh elektřiny, tedy o něco více než letos. Čistá spotřeba elektřiny v prvním čtvrtletí 2011 meziročně klesla o necelé jedno procento na 16.354 GWh. Přes 14.000 GWh elektřiny se vyrobilo v parních elektrárnách, téměř 8000 GWh vyrobily jaderné elektrárny.   lko vju  