 E15: Karlovarský kraj pozastavil projekt kolem Dolního nádraží  Karlovy Vary 11. ledna (ČTK) - Karlovarský krajský úřad zastavil u projektu kolem Dolního nádraží v Karlových Varech posuzování jeho dopadů na životní prostředí. Dnes to napsal deník E15. Hlavním důvodem jsou nejasnosti ohledně budoucího fungování dopravních terminálů. Britská firma Lordship hodlá investovat do areálu Dolního nádraží stovky milionů korun. Na více než dvanáctihektarovém území plánuje postavit stovky bytů, několik hotelů s kasiny, obchodní pasáže, zábavní a zdravotnické centrum.   "Posuzování záměru jsme ukončili z důvodu vyhovění žádosti nové reprezentace města Karlovy Vary o delší čas pro posouzení z hlediska veřejného zájmu," sdělili listu zástupci krajského úřadu.   Hlavním důvodem zastavení projektu jsou podle E15 nejasnosti ohledně budoucího fungování dopravních terminálů, protože Lordship chce "integrovat stávající železniční a autobusové nádraží na menší plochy". Mluvčí Českých drah Petr Šťáhlavský v prosinci deníku řekl, že jednání o terminálu stále pokračují.   Najít investora a prodat mu pozemky kolem Dolního nádraží se ČD rozhodly po opakovaných výzvách města, aby se řešil problém zanedbaného území. Minulé vedení Karlových Varů chtělo odkoupit od spoluvlastníků budovy jejich podíly a terminál pak prodat developerovi. Víc než polovina objektu patří Českým drahám, 7,5 procenta vlastní ČSAD autobusy Plzeň.   Rozsáhlý projekt společnosti Lordship má být dokončen asi za deset let. Území zasahuje do odpočinkové zóny na pravém břehu Ohře, kterou chce město propojit s další plochou ve směru do Doubí.   vit  