 Poslední premiérou Horáckého divadla bude muzikál Hello, Dolly  --------------------    Ke zpravodajství: FOTO ve Fotobance  ID foto:  FO00300845    --------------------    Jihlava 10. května (ČTK) - Muzikál Hello, Dolly autorů Jerryho Hermana a Michaela Stewarta bude poslední premiérou této sezony v Horáckém divadle v Jihlavě. V dramaturgii Marie Procházkové představení nastudoval hostující režisér Karel Kříž. V hlavních rolích dohazovačky Dolly Leviové a starého mládence Horáce Vandergeldera se divákům představí Lenka Schreiberová a Josef Kundera.   "Muzikály jsou v Horáckém divadle divácky oblíbené, soubor je navíc velmi dobře pěvecky a pohybově vybavený," zdůvodnila dramaturgický záměr Procházková.   Hudební adaptace divadelní hry Thornthona Wildera Dohazovačka, jejíž předlohou zase byla bláznivá komedie Johanna Nepomuka Nestroye A jde se řádit, zaznamenala hned po své newyorské premiéře na Broadwayi v roce 1964 obrovský úspěch. Do roku 1970 se uskutečnilo 2844 repríz.   Muzikál vypráví příběh podnikavé dohazovačky Dolly Leviové, která si nejlepšího zákazníka nechává pro sebe a kouzlem své osobnosti dokáže nerudného starého mládence Horáce Vandergeldera nakonec změnit i proti jeho vůli v galantního a milujícího muže.   Choreografem představení je hostující Maretin Pacek, autorkou výpravy je rovněž hostující Kristina Matre-Křížová. Hudební nastudování zajistil Lubomír Šrubař, v představení bude použita nahrávka hudby Městského divadla Brno.   Slávu tomuto muzikálu zajistil v roce 1969 tanečník, choreograf a režisér Gene Kelly, když natočil stejnojmenný film s Barbrou Streisandovou a Waltrem Matthauem v hlavních rolích.   Premiéra muzikálu Hello, Dolly se uskuteční na velké scéně Horáckého divadla v sobotu 14. května od 19:00.   Jaroslav Buček dr              