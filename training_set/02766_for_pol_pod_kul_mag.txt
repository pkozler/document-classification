 Vláda vyhodnotí program podpory filmového průmyslu  Praha 2. května (ČTK) - Vyhodnocení programu podpory filmového průmyslu za rok 2010 bude jedním z bodů, které ve středu projedná vláda. Ministerstvo kultury udělilo loni v jeho rámci zahraničním i domácím filmovým štábům dotace v celkové výši 178 milionů korun. Výsledky jsou pro veřejné rozpočty pozitivní, uvádí se v předkládací zprávě ministerstva.   Střední hranice celkového odhadu čistých přínosů ze zavedení tohoto programu v ČR činí přes 32 milionů korun. "Jinými slovy, podpora vyplacená ministerstvem kultury se do veřejných rozpočtů vrátila ve výši 118,2 procenta," řekl ČTK Marián Oravec z odboru médií a audiovize ministerstva kultury.   Dalšími přínosy programu, který umožňuje vracet českým i zahraničním producentům natáčejícím v Česku 20 procent uznatelných nákladů, jsou propagace České republiky v zahraničí, podpora zaměstnanosti, turistického ruchu a rozvoj exportu takzvaných high-end služeb. Zahraniční projekty do ČR přivádějí i herecké hvězdy, jako byl loni Tom Cruise (Mission: Impossible - Ghost Protocol) či Ranbir Kapúr, hvězda bollywoodského snímku Rockstar, který má být na indickém trhu jedním z hitů tohoto léta. Indická produkce utratila v ČR více než pětinu z celkového rozpočtu 200 milionů korun, zaměstnala desítky českých filmových profesionálů a stovky komparzistů.   Účelem programu je podpora filmové produkce v České republice a zvýšení konkurenceschopnosti českého filmového průmyslu v evropském i světovém měřítku. Program je i dodatečným zdrojem financování české kinematografie; je totiž určen snímkům hraným, animovaným, dokumentárním i televizním včetně seriálů.   Předkládací zpráva upozorňuje, že stav filmového sektoru vyžadoval v letech 2008 až 2009 urychlené řešení přístupu státu k podpoře filmového průmyslu. Objem filmové produkce totiž poznamenal prudký pokles natáčení zahraničních štábů jako následek zavedení takzvaných pobídek pro filmový průmysl v okolních státech Evropské unie, především v Německu, Británii a Maďarsku. V roce 2004 poklesla celková produkce o 47 procent, když se objem zahraničních produkcí snížil o o téměř tři čtvrtiny. Zahraniční výroba se o 66 procent propadla i v roce 2008. Program podpory schválila vláda v říjnu 2009, v červnu 2010 i Evropská komise.   Potvrdilo se, že ekonomický přínos filmového průmyslu se neomezuje jen na prostředky přímo vynaložené na výrobu filmového projektu, ale má mnoho nepřímých dopadů na ostatní ekonomická odvětví země. Ty mají formu zvýšené poptávky po řadě dodavatelských služeb a služeb, které nesouvisejí přímo s výrobou projektu. Pracovní pozice, které produkce vytváří, se odrážejí ve zvýšené spotřebě a v konečném důsledku prostřednictvím daňových odvodů i v příjmové stránce státních rozpočtů.   Zpráva upozorňuje i na to, že k březnu 2011 je disponibilní částka programu již z 80 procent alokována a ministerstvo je zahlceno dalšími dotazy potenciálních žadatelů. Jejichž projekty by se měly realizovat v druhé polovině roku. Do české ekonomiky by přinesly zhruba 1,6 miliardy korun, přičemž takzvaná dvacetiprocentní vratka - dotace - by dohromady činila 320 milionů.   Jiří Borovička pba  