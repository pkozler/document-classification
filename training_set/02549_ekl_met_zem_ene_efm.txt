 Břeclav ochrání před bobřími norami u Dyje ocelová stěna  Břeclav 17. ledna (ČTK) - Do konce letošního roku bude v Břeclavi zpevněna hráz na levém břehu řeky Dyje, kterou narušili svými norami bobři. Při vyšších průtocích hrozí podmáčení hráze a záplavy v městské části Stará Břeclav. Ocelovou stěnou, přes níž už bobři neproniknou, bude zpevněna hráz o celkové délce 700 metrů, řekl dnes ČTK Pavel Bíza z podniku Povodí Moravy.     Na problémy s hrází přišli pracovníci břeclavské radnice předloni v říjnu. Na levém břehu Dyje našli 50 nor. Pokud by se nezpevnil 3,5 metru vysokou ocelovou stěnou, do nor by vnikla při vyšších průtocích voda, která by břeh podmáčela. Loni byl stěnou zpevněn první úsek dlouhý přibližně 150 metrů.   "Zatím neznáme rozpočet na poslední etapu těchto prací. Budeme jej vědět až po výběrovém řízení na dodavatel stavby, které bude vypsáno v nejbližších dnech," doplnil Bíza.   Břeclavský problém souvisí s přemnoženými bobry na jižní Moravě. Obdobné potíže jsou například v parku lednického zámku, kde také narušují břehy Dyje. Správa parku se už léta marně snaží najít řešení, jak udržet bobry mimo tento areál.   Zatímco na Břeclavsku se hledají ochranná opatření proti bobrům, v Národním parku Podyjí na Znojemsku je situace jiná. Bobři se v uplynulých měsících po desetiletích, za velkého nadšení ochranářů, do této horní části na toku Dyje vrátili.   Bobr byl na území Čech a Moravy vyhuben na přelomu 18. a 19. století. Na některá místa se vrátil až v 80. letech minulého století, poté co byl vypuštěn do přírody v oblasti Dunaje. Bobří rodiny postupují proti proudu Dunaje a jeho přítoku Moravy. Tak se dostaly až do povodí Dyje, které pomalu osidlují.   Vladimír Klepáč snm  