 Vstupné do ZOO Dvůr do klasické části zůstane, se safari vzroste   Dvůr Králové nad Labem (Trutnovsko) 26. května (ČTK) - Vstupné do klasické části ZOO Dvůr Králové nad Labem zůstane od 1. června stejné jako dosud. Kdo se bude chtít také projet vlastním autem mezi zvířaty po části safari, zaplatí zvýšené vstupné. Rozhodlo o tom dnes představenstvo zoo, které tak změnilo své původní rozhodnutí, podle kterého mělo od 1. června pro celou zoo platit pouze zvýšené vstupné. ČTK to řekla ředitelka zoo Dana Holečková.   Vstup pro dospělého pro pěší prohlídku a pro jízdu autem po safari bude 290 korun, pro dítě 190. Kdo se spokojí jen s pěší prohlídkou klasické zoo, zaplatí v kategorii dospělý 170 korun a a kategorii děti 100 korun. Pro klasickou část bude platit i stávající systém slev včetně rodinného vstupného. Hranice bezplatného vstupu u dětí se posune ze dvou let na čtyři roky.   Původně představenstvo zoo schválilo razantní zvýšení vstupného. Rodinné vstupné mělo padnout a vstup pro čtyřčlennou rodinu tak měl zdražit o 96 procent na 960 korun. Proti novým cenám se však postavila rada hradeckého kraje. Krajští radní ve středu nové ceny odmítli a vedení zoo doporučili navrhnout snížení vstupného.   ry jpt  