 V Železném Brodě připravili pro návštěvníky Zimní sklářské pátky  --------------------    Ke zpravodajství: FOTO ve Fotobance  ID foto: P200812270124101, P200812270124001, P200812270131601   --------------------    Železný Brod (Jablonecko) 5. ledna (ČTK) - Už tradiční Zimní sklářské pátky připravili pro návštěvníky v Železném Brodě na Semilsku. Turistům představí místní sklářskou školu, muzeum i některé firmy. Akci v podhorském městě pořádají už třetí rok. Určena je především turistům, kteří v nedalekých Jizerských horách a Krkonoších tráví zimní dovolenou nebo jarní prázdniny. První exkurze se uskuteční už v pátek 7. ledna, ta poslední 18. března, řekla dnes Alena Kortanová z firmy Kortan - Sklo Bižuterie, která patří k organizátorům akce.   Projekt Zimní sklářské pátky spojil místní sklářské firmy, průmyslovou školu a sklářské muzeum a vždy v pátek se všichni otevřou turistům. "Akce je alternativou pro turisty, které už omrzelo lyžování nebo jim prostě špatné počasí vyrazit na lyže nedovolí, zájem o exkurze s každým rokem roste," řekla Kortanová. Proti loňskému roku neuvidí podle ní návštěvníci Galerii Na Rynku, která skončila, místo ní ale mohou na exkurzi do sklářské firmy DT Glass, která vyrábí dekorační sklo.   Páteční sklářská exkurze začíná vždy v 10:00 prohlídkou místní uměleckoprůmyslové školy. Studenti zájemcům představí školu, dílny i sklářskou huť. Otevřena bude i školní prodejna skla. "Jen 4. a 25. února prohlídky ve škole nebudou, protože tam mají prázdniny," poznamenala Kortanová. Od 11:00 je pak otevřeno městské muzeum, které se jinak v zimě otevírá jen o víkendech. "V přízemí radnice mohou turisté až do konce ledna navštívit také výstavu skleněných betlémů v Městské galerii Vlastimila Rady," dodala.   Na náměstí je také firemní prodejna společnosti Detesk, kde mají velkoplošnou projekci z výroby foukaného technického a dekoračního skla. "Skupiny čtyř a více lidí, si ale mohou domluvit i exkurzi přímo do výroby," upozornila Kortanová. V její firmě Kortan mohou zase návštěvníci vidět výrobu vinutých perlí a případně si sami zkusit vyrobit nějaký náhrdelník či náramek. Až do 15:00 nabízí ukázky výroby foukaného skla také další sklářská společnost - DT Glass.     ivc sap  