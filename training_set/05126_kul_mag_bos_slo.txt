 Na letošním Berlinale se v sekci Forum představí tři filmy z ČR  --------------------    Ke zpravodajství: FOTO ve Fotobance  ID foto: F201002110254001, P200902050870701   --------------------    Berlín 17. ledna (zpravodaj ČTK) - Na letošním filmovém festivalu Berlinale se v sekci Forum představí tři filmy z české produkce. Vedle dokumentu Nesvatbov na návštěvníky berlínské přehlídky čekají dramata Osmdesát dopisů a Dům. Oznámili to dnes pořadatelé Berlinale, jehož 61. ročník se koná od 10. do 20. února.   Podle organizátorů se ve všech třech příspěvcích spojují soukromé a společenské problémy. Dokument Nesvatbov režisérky Eriky Hníkové zachycuje dění ve slovenské vesnici Zemplínske Hámre, jehož starosta se všemi způsoby snaží nezadaným třicátníkům v obci sehnat partnera, aby víska nevymřela. Uspořádá pro ně dokonce seznamovací večírek.   Celovečerní debut režiséra Václava Kadrnky Osmdesát dopisů naopak vypráví příběh rozdělené rodiny, v němž tvůrce částečně čerpal z vlastních zážitků. Také novinka slovenské režisérky Zuzany Liové Dům, která vznikla v česko-slovenské produkci, je jejím prvním počinem na poli celovečerního filmu. Líčí v něm úsilí otce vybudovat pro své dcery dům, do jehož stavby přenáší všechny své ambice, které ztratil v éře komunismu. Proti jeho snu se ale obě dcery postaví. Ve snímku se objevují známí čeští herci Miroslav Krobot, Taťjana Medvecká či Ester Geislerová.   Oba hrané filmy si v Berlíně odbudou svou světovou premiéru. Pro Nesvatbov bude uvedení na jednom ze tří nejprestižnějších evropských festivalů mezinárodním debutem.   Sekce Forum se v programu Berlinale letos objeví už pojednačtyřicáté. Je určena hlavně mladým tvůrcům a dílům, která se nebojí experimentovat a překračovat hranice žánrů. Tento rok představí 39 snímků v hlavním programu a šest speciálních projekcí. Jejich autoři sice nemohou pomýšlet na žádnou z hlavních cen festivalu, Zlatého medvěda nebo stříbrné medvědy, své ceny jim ale pravidelně udělují Mezinárodní federace filmových kritiků FIPRESCI či ekumenická porota.   Dnes zveřejněné filmy jsou zatím jedinými známými českými zástupci v letošním programu Berlinale. Loni se v německé metropoli ve druhé nejvýznamnější sekci Panorama představil snímek Jana Hřebejka Kawasakiho růže, který si odnesl dvě ceny nezávislých porot.   Filip Nerad kš  