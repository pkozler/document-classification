 Aerolinky easyJet varovaly před prohloubením ztráty kvůli ropě  Londýn 20. ledna (ČTK) - Britská nízkonákladová letecká společnost easyJet dnes varovala, že její ztráta za letošní první fiskální pololetí může být až dvojnásobná ve srovnání s loňským rokem. Důvodem jsou vysoké ceny pohonných hmot. Ztráta za šest měsíců do konce března má činit 140 až 160 milionů liber (4,04 až 4,61 miliardy Kč) ve srovnání se ztrátou 78,7 milionu liber ve stejném období předchozího roku.   Hlavním důvodem prohloubení ztráty jsou ceny pohonných hmot. Ty stouply na 897 dolarů (16.200 Kč) za tunu z 681 dolarů před rokem. Zimní bouře pak v prvním fiskálním čtvrtletí připravily firmu o 18 milionů liber a stávka dispečerů ve Španělsku o šest milionů liber. Společnost doufá, že se jí podaří vykompenzovat část těchto ztrát dalšími úsporami a novými zdroji příjmů.   Za tři měsíce do konce prosince tržby aerolinek stouply o 7,5 milionu na 654 milionů liber. Počet přepravených cestujících se zvýšil o 8,8 procenta na 11,9 milionu. Obsazenost letedla stoupla o 0,9 procentního bodu na 86,7 procenta. Celkové příjmy na jedno sedadlo činily 47,48 libry, zhruba stejně jako před rokem, napsala agentura AP.   easyJet provozuje 182 letadel na 496 linkách do 113 letišť ve 28 zemích a létá rovněž do Prahy. V loňském kalendářním roce společnost zvýšila počet přepravených cestujících o 7,9 procenta na 49,7 milionu.   irl mha  