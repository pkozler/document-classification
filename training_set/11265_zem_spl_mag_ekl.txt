 Na výstaviště do Lysé n. L. přijede 300 vystavovatelů  --------------------    Ke zpravodajství: FOTO ve Fotobance  ID foto:  FO00523820 ,  FO00526964    --------------------    Lysá nad Labem (Nymbursko) 4. května (ČTK) - Rekordních 300 vystavovatelů z Česka i zahraničí se představí od 18. do 22. května v Lysé nad Labem na výstavě Natura Viva 2011. Jde o 16. ročník odborné expozice, na níž se představují takřka všechny firmy podnikající v oborech myslivost, rybářství, včelařství a zahrádkářství, sdělil ČTK za pořadatele Jan Řehounek. Za dobu své existence se výstava stala národní poutí všech příznivců živé přírody.   V komerční části výstavy si budou moci návštěvníci ve stáncích renomovaných výrobců a obchodníků z ČR, Slovenska, Polska, Německa a Maďarska koupit vše, co pro pobyt v přírodě a k vykonávání své záliby či profese mohou potřebovat. Letos nabídne výstava zvýšený počet prodejců loveckých zbraní. "Zájem vystavovatelů byl tak velký, že pořadatel musel přistoupit k výstavbě montované haly s označením C," uvedl Řehounek.   Na stánku Českého rybářského svazu hosté najdou velkoplošnou mapu rybářských revírů, akvária představující ryby z rybníků, ryby z řek, ale i malé úhoře (úhoří monté), ve venkovním bazénu uvidí trofejní ryby. Českomoravská myslivecká jednota přichystala například kolekci vybraných nejsilnějších českých trofejí a letos poprvé i ukázku výcviku a dovedností mysliveckých psích pomocníků.   Na výstavě se v sobotu 21. května ve 13:00 pokusí vytvořit rekord v největším počtu lidí se jmény ptáků a savců žijících na území Česka. Pokud se to podaří, bude rekord zapsán do České knihy rekordů agenturou Dobrý den Pelhřimov. Započítávají se jména vlastní, například Vrána, Liška, Syslová, Sýkorová nebo zdrobněliny. Přípustná nejsou příjmení odvozená, například Koňák nebo Zaječický.   Pro labužníky a milovníky zvěřiny je ve spolupráci s firmou CH Catering připravena ukázka přípravy zvěřiny. K dobré pohodě budou vyhrávat dechové hudby, myslivečtí trubači, uskuteční se soutěže, ukázky vábení zvěře, křty knižních novinek, ukázky sokolníků včetně létání dravců, ale i řada odborných prezentací a přednášek.   zik snm  