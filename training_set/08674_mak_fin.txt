 Rozpočtový deficit Číny loni klesl na 1,6 procenta HDP  Peking 20. ledna (ČTK) - Deficit vládního rozpočtu Číny za loňský rok klesl na 1,6 procenta hrubého domácího produktu. Skončil tak výrazně pod předloňským schodkem 2,8 procenta i pod původním plánem, který počítal se stejným deficitem jako v roce 2009. Sdělilo to dnes čínské ministerstvo financí.   Schodek v absolutním vyjádření dosáhl zhruba 650 miliard jüanů (1,8 bilionu Kč) po 950 miliardách jüanů v roce 2009. Vládní příjmy vzrostly o 21,3 procenta na 8,3 bilionu jüanů, zatímco výdaje se zvýšily o 17,4 procenta na devět miliard jüanů.   Ministerstvo vysvětlilo růst příjmů silnou ekonomikou, zvýšenou inflací a nízkou srovnávací základnou. Výběr některých typů daní jako třeba daně z přidané hodnoty na dovezené zboží, spotřebních daní a daně z koupě automobilu rostly rychleji, než se čekalo. Čínská ekonomika navzdory vládním snahám o ochlazení loni zrychlila růst na 10,3 procenta z předloňských 9,2 procenta.   Pro čínskou vládu znamená nižší deficit na rozdíl od vlád většiny vyspělých zemí nežádoucí komplikaci plánů. Peking nyní plánuje vyšší schodky v rámci nové strategie zvýšit podíl domácí spotřeby na ekonomice a posílit státní výdaje na školství, zdravotnictví a sociální systém.   hp mha  