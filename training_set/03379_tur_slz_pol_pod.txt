 České cestovní kanceláře ruší kvůli nepokojům zájezdy do Egypta  Praha 31. ledna (ČTK) - Tuzemské cestovní kanceláře ruší kvůli bezpečnosti zájezdy do Egypta, kde se vyhrocují protivládní nepokoje. ČTK to dnes sdělil viceprezident Asociace českých cestovních kanceláří a agentur (AČCKA) Tomio Okamura. Turistům, kteří nyní v Egyptě jsou, jsou cestovní kanceláře v případě nutnosti připraveny umožnit předčasný návrat do Česka.   Klientům podle Okamury budou cestovní kanceláře za zrušené zájezdy nabízet zájezd v jiném termínu podle dohody. Možnost vybrat si mezi odletem do Egypta a zájezdem jinam začala většina hlavních českých cestovních kanceláří nabízet klientům už o uplynulém víkendu, doplnil Okamura.   V egyptských letoviscích je nyní podle něj přibližně 1000 českých turistů. O možnostech jejich předčasného návratu do Česka nyní cestovní kanceláře jednají s leteckými společnostmi. V současnosti létá do Egypta sedm charterových letů s českými zájezdy týdně, doplnil viceprezident AČCKA.   Rušení zájezdů do Egypta kvůli přetrvávajícím nepokojům oznámila například cestovní kancelář Exim Tours. Týká se to zájezdů s odletem počínaje dnešním datem do konce února, oznámil dnes ČTK obchodní ředitel kanceláře Jan Koláčný. "Ostatní kanceláře se k této akci v nejbližší době připojí, protože jsou závislí na charterových letech Exim Tours," uvedl Okamura. Exim Tours svým klientům nabídne změnu termínu, nebo jim umožní odlet do jiné země. V krajním případě je kancelář ochotná zájezd zcela zrušit a peníze klientům vrátit.   České cestovní kanceláře v Egyptě už minulý týden rušily fakultativní výlety do Káhiry, Asuánu a Alexandrie, kde se nepokoje odehrávaly. K rušení nebo odkládání zájezdů podle analytika cestovního ruchu Jaromíra Beránka přistoupily po stažení britských a amerických turistů ze země. Odložit termín odletu do Egypta, případně vybrat si zájezd jinam nabízí svým klientům od soboty například cestovní kancelář Fischer.   Egypt podle Okamury navštíví ročně 170.000 českých turistů a je sedmou nejpopulárnější českou zahraniční dovolenkovou destinací.   cfr dvd  