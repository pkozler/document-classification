 Návštěva Chu Ťin-tchaa v USA je bez chybiček - zatím  --------------------    Ke zpravodajství: FOTO/aktuality   --------------------    Washington 19. ledna (ČTK) - Malé potíže s vystoupením z limuzíny měl dnes čínský prezident Chu Ťin-tchao při státní návštěvě USA, v jejímž rámci se setkal s prezidentem Barackem Obamou. Krom tohoto klopýtnutí ale zatím čínský nejvyšší představitel dostává to, pro co si do USA přiletěl: bezchybnou přehlídku uctivé okázalosti v Bílém domě, napsala agentura Reuters.   S výjimkou omdlelé dámy v davu a malého zpoždění při otevírání dveří Chuovy limuzíny nezastínily uvítací ceremonii v Bílém domě žádné chyby ani zaváhání. Což je úspěch v diplomaticky ožehavém umění příprav návštěvy a oboustranná úleva po omylech, které provázely Chuovu poslední návštěvu v USA.   V roce 2006 ohlásily při uvítací ceremonii Spojené státy čínskou státní hymnu coby hymnu "Čínské republiky", což je oficiální název Tchaj-wanu, zatímco Čína se oficiálně jmenuje "Čínská lidová republika".   Nepříjemné chvíle na několik minut Chuovi připravila během společné tiskové konference s tehdejším americkým prezidentem Georgem Bushem také protestující, která se dovnitř dostala na novinářský průkaz.   Žádné podobné problémy se dnes neobjevily. Jen Deborah Mullenová, manželka šéf sboru náčelníků štábů admirála Mika Mullena omdlela a manžel ji musel doprovodit pryč. A malé potíže měl také člen americké čestné stráže s otevíráním limuzíny, kterou Chu Ťin-tchao přijel k Bílému domu; tento problém byl ale rychle vyřešen.   dk dr      