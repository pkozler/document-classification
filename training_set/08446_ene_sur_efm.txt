 Rosněfť předpokládá, že dohoda s BP nebude v Arktidě poslední  Doplnili jsme další informace ve 4. až 8. odstavci.   --------------------    Moskva 17. ledna (ČTK) - Největší ruská ropná společnost Rosněfť předpokládá, že uzavře další dohody o těžbě ropy a zemního plynu v arktické části Ruska. Analytikům to dnes řekl viceprezident Rosněfti Peter O'Brien. BP minulý týden oznámila, že bude spolu s Rosněftí hledat ropu v Arktidě, a to v oblastech, které byly dosud rezervovány pro ruské těžební společnosti.   BP v Rusku působí prostřednictvím společného podniku TNK-BP, kde má poloviční podíl čtveřice ruských miliardářů. Podle jednoho z nich půjde dohodnutý kontrakt s BP právě přes zmíněný společný podnik.   O'Brien podle agentury Reuters také řekl, že Rosněfť bude muset na trhu koupit menší počet svých vlastních akcií, aby mohla dokončit navrhovaný výměnný obchod s BP. Ten předpokládá, že Rosněfť vymění svých 9,5 procenta akcií za pětiprocentní podíl v BP.   "Je to jen zlomek objemu, který se každý den zobchoduje," řekl k výměně podílu O'Brien. "Trh to neovlivní," dodal. I když oba podniky se budou v první řadě zajímat o ropu, podle O'Briena mají tři velké průzkumné bloky v Karském moři, jichž se dohoda týká, obrovský potenciál i pro těžbu zemního plynu.   O'Brien řekl, že Rosněfť a BP jednají o společných plánech v arktické oblasti i s představiteli ruské vlády. "Ta jednání jsou povzbudivá, ale nějaký čas potrvá, než dojdeme k výsledku. Komerční těžba by ale měla být zahájena až koncem desetiletí, takže pro ministerstvo financí žádné změny nepředstavují v krátkodobém výhledu riziko. Bude to přínosné pro všechny strany," řekl.   Ve společném podniku TNK-BP má 50 procent akcií koncern BP a 50 procent společnost Alfa-Access-Renova (AAR), což je investiční nástroj čtyř ruských oligarchů. "BP a AAR mají akcionářskou smlouvu, která stanoví, že všechny nové projekty v Rusku a na Ukrajině, v nichž bude iniciátorem BP a AAR, mají být provedeny přes TNK-BP," řekl agentuře Reuters předseda AAR Stan Polovets.   "Nelze tedy vyloučit, že kontrakt, který byl oznámen, bude předán společnému podniku TNK-BP, pokud jej TNK-BP bude považovat za zajímavý," upřesnil šéf AAR. Správní rada TNK-BP se kontraktem mezi BP a Rosněftí prý bude zajímat brzy, konkrétní časový horizont ale Polovets neuvedl. Nicméně informace od BP firma čeká v řádu dní.   TNK-BP je třetím největším producentem ropy v Rusku. Náměstek ředitele Maksim Barskij řekl, že podnik má rovněž zájem o podíl v Rosněfti. "O těch příbřežních projektech zatím nevíme, mále ale zájem o akcie Rosněfti," řekl Barskij.   spr mha  