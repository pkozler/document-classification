 Rybáři do šumavských řek v národním parku vysadí 65.000 pstruhů  Vimperk (Prachaticko) 13. května (ČTK) - Rybáři v Národním parku Šumava letos vypustí do přítoků Křemelné, Teplé Vltavy, Řasnice a Studené Vltavy na 65.000 pstruhů obecných. V těchto dnech pracovníci borovoladské rybí líhně vysazují první plůdky do potoků u Knížecích Plání, Černých Lad, Křemelné i do Vydřího potoka. Je předpoklad, že z 15 vypuštěných pstruhů se dospělosti dožije jeden, řekla dnes ČTK mluvčí parku Jana Zvettlerová.   „Pstruha potočního, jehož plůdek se před měsícem vykulil, jsme začali vytírat v říjnu loňského roku. Umělému odchovu pstruha potočního se správa věnuje od roku 1998 a dnes vypouštěný plůdek je jeho čtrnáctou generací. V přirozeném procesu se dožije dospělosti jen pět procent pstruha potočního. Díky umělému odchovu jsou ztráty padesátiprocentní," uvedl vedoucí líhně Josef Šperl.   Rybí líheň Borová Lada se nevěnuje jen chovu ryb pro vlastní potřebu, ale prodává také část produkce místním organizacím Českého rybářského svazu, jejichž revíry sousedí s Národním parkem Šumava na Teplé Vltavě a Otavě. V rybí líhni rybáři ročně odchovají na 180.000 kusů rybího plůdku, nejen pstruha potočního, ale také lipanů, mníků jednovousých a střevlí potočních. Díky pravidelnému vysazování původních druhů ryb do potoků v rezervaci vzrostl za posledních 12 let počet ryb někde až pětinásobně.   Národní park Šumava má celkem šest rybářských revírů o celkové délce 84 kilometrů. Jen na 43 kilometrech Křemelné, Teplé Vltavy, Řasnice a Studené Vltavy je možné rybařit. Na zbývajících kilometrech jsou chráněné rybí oblasti.   Pro návštěvníky Šumavy, kteří se chtějí dozvědět více informací o chovu ryb, pořádá správa parku třetím rokem prohlídky borovoladské líhně. Loni ji navštívilo 1250 lidí. Letos první se uskuteční 24. května.   mi jpt  