 Srí Lanku loni navštívil rekordní počet turistů  Colombo 11. ledna (ČTK) - Počet turistů na Srí Lance loni stoupl o 46 procent na rekordních 654.476. Rekordní byl i údaj za samotný prosinec. Turisté se do země vracejí díky ukončení konfliktu se separatistickou organizací Tygři osvobození tamilského Ílamu (LTTE).   Počet turistů tak překonal předchozí rekord z roku 2004, kdy byla uzavřena mírová dohoda mezi vládou a tamilskými Tygry. Tehdy do země přijelo 566.202 turistů.   V samotném prosinci do země přijelo rekordních 84.627 turistů. Předchozí měsíční rekord byl z listopadu, kdy Srí Lanka přivítala 72.251 návštěvníků. Počet turistů v zemi se zvyšuje od května 2009, kdy vláda oznámila vítězství nad separatistickým povstáním LTTE, a skončila tak občanská válka trvající více než 30 let.   Příjmy z turistiky za jedenáct měsíců loňského roku stouply o 64,3 procenta na 501,5 milionu USD (zhruba 9,5 miliardy Kč). Loňské příjmy tak budou rovněž rekordní, protože již nyní překonaly celoroční rekord z roku 2004. Tehdy země získala od turistů 416,8 milionu USD. Turistika patří mezi hlavní zdroje deviz země, spolu s pěstováním čaje, textilním průmyslem a převody peněz od místních obyvatel pracujících v zahraničí.   Srí Lanka má nyní v plánu získat od zahraničních investorů 2,7 miliardy USD na modernizaci ubytovacích kapacit. Jejím cílem je zvýšit do roku 2016 příjmy z turistiky na 2,5 miliardy USD. V příštím roce vláda doufá v růst počtu turistů na 700.000 a příjmů na jednu miliardu USD, napsala agentura Reuters.   irl dvd  