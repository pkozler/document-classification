 Beroun přes další pokles hladiny neodvolal pohotovost  Beroun 12. ledna (ČTK) - Beroun přes další pokles hladiny rozvodněné Berounky zatím neodvolal pohotovost. Je totiž možné, že budou další srážky, a tak hrozí, že by potom musel být vyšší povodňový stupeň znovu vyhlášen, řekla ČTK mluvčí radnice Pavla Švédová. Město podle ní nechce pohotovost odvolávat i proto, že je před víkendem.   Druhý stupeň v Berouně vyhlásila v pondělí povodňová komise města. Podle Českého hydrometeorologického ústavu sice zjištěné hodnoty tomuto stupni neodpovídaly, podle měření, jež provedli strážníci, ale byly ještě o dva centimetry překonány.   Pohotovost platí i pro obce Nižbor, Hýskov, Tetín, Srbsko, Karlštejn, Zadní a Hlásnou Třebaň i Liteň, v jejichž katastru u řeky Berounky stojí několik chat. Stav řeky v těchto místech kontrolují profesionální hasiči z Berouna a dobrovolní z Králova Dvora.   Druhého stupně dosáhla Berounka v pondělí také ve Zbečně. Podobně jako v Berouně se tam ale již situace uklidnila a voda stále klesá.   khj mol  