 Zastupitelé aktualizovali cenovou mapu stavebních pozemků  Praha 20. ledna (ČTK) - Pražští zastupitelé přijali aktualizovanou vyhlášku, která určuje cenu stavebních pozemků v metropoli. Na základě změn z minulého roku zvýšili hodnotu parcel v průměru o čtyři procenta. Vyplývá to z cenové mapy na rok 2011, která je součástí vyhlášky. Město mapu zohledňuje při prodeji pozemků, význam má i pro znalce, kteří pozemky oceňují.   Cenová mapa se každoročně mění na základě majetkových převodů, které byly zapsány do katastru nemovitostí. Je tak vlastně odrazem toho, co se děje na trhu s realitami. O čtyři procenta stoupla cena pražských pozemků i v loňském roce.   Pro příští rok bylo nově oceněno, respektive přeceněno 19 procent skupin pozemků. "Nárůst průměrných cen je téměř totožný pro všechny kategorie polohy," píše se ve vyhlášce. Za metr čtvereční kupci ve vnitřním městě v průměru zaplatí v tomto roce 6644 korun, v průměru celé Prahy pak 4388 Kč.   Důvodem zdražení pozemků je podle schváleného dokumentu především nedostatek míst, která by byla využitelná pro lukrativní komerční stavby. Hodnota parcel postupně klesá směrem k okrajům města. Na jejich cenu mají vliv i další okolnosti, například napojení na metro.   Podle analýzy trhu s pozemky, kterou vyhláška obsahuje, stále rostou ceny pozemků, které jsou určeny k bydlení, a to po celém území Prahy. Největší zájem je o místa vhodná pro rodinné domy, u kterých je podle autorů vyhlášky větší poptávka než nabídka. V atraktivních lokalitách na krajích města jejich ceny začínají převyšovat "historicky tradiční cenové špičky města jako je Hanspaulka, Ořechovka či Barrandov". Parcely pro bytovou výstavbu se nejvíce prodávaly například v Hostivaři, Modřanech nebo na Hostivaři.   Naopak se podle vyhlášky významně snížilo obchodování s pozemky určenými pro kanceláře, hotely nebo obchodní centra, a to vlivem tvrdšího poskytování úvěrů bankami.     Vliv polohy na průměrnou cenu pozemků v Praze v korunách za metr čtvereční:       průměrná cena  minimální cena  maximální cena     Centrum města   33.979  8330  70.310     Vnitřní město   6644  500  46.850     Okrajová část kompaktního města   4289  400  10.630     Území mimo kompaktní město   3190  170  9030     Praha celkem   4388  170  46.850         Průměrná cena dle druhu využití pozemku v korunách za metr čtvereční:     Druh využití  cena     Zastavěná plocha, stavební pozemek, zbořeniště, staveniště, dvůr, manipulační plocha  5335              Ostatní, hřiště, sportoviště, hřbitov  3556     Komunikace, silnice, dálnice, dráha  3247     Zahrada, zeleň, ovocný sad, trvalý travní porost, potok, vodní tok  3323     Orná půda, les  2600     Zdroj: Vyhláška hlavního města   cap mha  