 Krajský úřad vyhrál spor o odměny s bývalou úřednicí  Ústí nad Labem 31. ledna (ČTK) - Ústecký okresní soud dnes odmítl žalobu bývalé vedoucí oddělení krizového řízení Ústeckého kraje Venuše Kindlové, aby jí krajský úřad vyplatil osobní ohodnocení 55.000 korun a úroky z prodlení. Peníze jí ředitel úřadu odebral na podzim 2008. Podle soudu k tomu měl oprávnění. Rozsudek není pravomocný, advokát Kindlové novinářům řekl, že se ještě musí s klientkou poradit, zda se neodvolají.   Kindlová se pokoušela u soudu prokázat, že odebrání peněz bylo mstou jejího nadřízeného, vedoucího kanceláře hejtmanky Aleše Konopáska. Soudce Viktor Vaške dnes v odůvodnění řekl, že se k ní sice nemusel chovat v nějakých situacích nejvhodněji, ale prý se neprokázalo, že by ji šikanoval. Uvedl také, že tyto události přímo s odebráním peněz nesouvisely.   Podle soudce není pochyb, že Kindlová byla ve svém oboru uznávanou odbornicí. Vaške dodal, že hodnocení pracovníka se však neposuzuje jen jeho odborností, ale i lidskou stránkou. Uvedl, že například odmítnout stavbu věže z kelímků na školení zaměřeném na spolupráci v kolektivu mohla, ale prý to neudělala přiměřeným způsobem. Stejně se prý nepřiměřeně před třetími osobami vyjádřila o úkolu, který od svého nadřízeného dostala, nebo se nezúčastnila školení, které jí nařídil. Vše se podle něho stalo v delším časovém úseku, a nadřízení jí tedy za to mohli osobní ohodnocení odebrat.   Kindlová dostala od krajského úřadu v roce 2009 výpověď. Její neplatnost také u soudu napadá. Stání se má uskutečnit v březnu.   vlu mol  