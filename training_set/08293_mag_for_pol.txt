 Před královským palácem se sešlo 13 Britek převlečených za Kate  --------------------    Ke zpravodajství: FOTO/aktuality   --------------------    Londýn 20. ledna (ČTK) - Přesně 100 dní před netrpělivě očekávanou královskou svatbou v Británii se 13 mladých dívek rozhodlo zvýraznit blížící se událost, když se oblečené do kopií šatů Kate Middletonové shromáždily před královským palácem v Londýně. Předem neohlášený příchod "kopií" snoubenky prince Williama oblečených do přesné napodobeniny tmavomodrých šatů, jaké měla Kate při oficiálním oznámení zásnub, vyvolal úžas turistů před Buckinghamským palácem, napsala agentura AP.   Dívky podpořily hodnověrnost svého vzezření i replikami zásnubního prstenu s diamanty a safírem, jaký Kate dostala od Williama po jeho matce, princezně Dianě. Studentky umělecké školy Royal College of Art v Londýně pojaly záležitost jako recesi a rozruchem, který vzbudily, se velmi bavily.   "Bylo už na čase, abych si vyšla mezi lid," prohlásila 29letá studentka Briony Clarkeová ve snaze napodobit monarchický přístup k věci.   Studentky svou recesí vzbudily dost pozornosti, jak asi chtěly, ale rozdíl mezi nimi a Kate spočívá v tom, že Middletonová prince skutečně má, podotkla AP.   ik dr  