 Teplejší počasí umožní opravy některých poškozených silnic  Praha 13. ledna (ČTK) - Teplejší počasí posledních dnů dovolí silničářům opravit některé nejhůře postižené úseky silnic první třídy. Opravy pomocí takzvané obalované směsi za horka se uskuteční zatím na území středních Čech, díky zprovoznění obaloven ve Chlebí a Středoklukách. ČTK to dnes sdělil mluvčí ministerstva dopravy Jakub Ptačinský. Za opravy během dnešního dne a pátku krajská správa Ředitelství silnic a dálnic utratí celkem půl milionu korun.   Zatím silničáři počítají s opravou několika úseků v okolí Kladna a Kutné Hory. Oprava ostatních silnic bude záviset na fungování dalších lokálních obaloven, protože asfaltová směs rychle vychládá, a tudíž ji není možné převážet na dlouhé vzdálenosti.   Oprava výtluků pomocí horké obalované asfaltové směsi je trvanlivější než takzvaná výsprava za studena. Většinou ji však není možné v průběhu zimy použít kvůli nízkým teplotám, protože v mrazu čerstvá směs nedrží ve výtlukách a drolí se.   Na stavu silnic a dálnic v české republice se kromě nynější zimy, která začala velmi brzo, podepsala i předchozí sezona. Podle Ředitelství silnic a dálnic je pro kompletní opravy dálnic a komunikací v České republice ročně potřeba zhruba devět miliard korun. V minulosti však kvůli nedostatku peněz silničáři opravovali jen nejhorší výtluky. V loňském roce podle ŘSD na opravy komunikací chyběly čtyři miliardy korun.   cfr vju  