 V Plzni vzniká 52 luxusních bytů v Paláci Ehrlich od Bořka Šípka  --------------------    Ke zpravodajství: AUDIO   --------------------    Plzeň 16. května (ČTK) - V centru Plzně dnes začala stavba Paláce Ehrlich, který navrhl architekt Bořek Šípek. V devítipodlažním domě za čtvrt miliardy korun má vzniknout do srpna 2012 celkem 52 zatím nejluxusnějších bytů ve městě, dále obchody a restaurace. "V září by mělo být hotové první patro. Celá stavba bude hotová do 14 měsíců," řekl ČTK Michal Štěpánek, majitel investorské firmy MICHAEL Development.   Budova bude v nejatraktivnějším místě Plzně - v parku v Šafaříkových sadech. Stavět se začalo s dvouletým zpožděním, podle developera ho způsobil přístup bank i majitelů sousedních nemovitostí.   Cena luxusních bytů se bude pohybovat od 38.000 do 65.000 Kč/m2, dolní cenová hranice pro byty do dvora, nikoli do sadů, se snížila o 7000 Kč/m2. "Začali jsme byty nabízet úplně znovu a máme jich čtvrtinu rezervovaných zejména významným plzeňským byznysmenům a také dvěma Pražanům," dodal Štěpánek. Zájemci už podepsali rezervační smlouvu a zaplatili poplatek, což byla podmínka banky, aby projekt financovala. Mezi budoucím majiteli bytů je podle investora například jeden významný plzeňský sportovec a bývalý politik.   "Měla by to být ikona společenské prestiže tady v Plzni. Jde o jedno z nejlepších míst a přitom v úplně nové budově," řekl jednatel stavební firmy Štěpán Kočí. Dům bude mít navíc díky Šípkovi "tvář" a jeho hodnota prý trvale poroste. Štěpánek a Kočí míní, že podobné byty v Praze kolem Staroměstského náměstí by stály 150.000 Kč/m2.   Podle Štěpánka ekonomická krize zatím "moc nepominula", ale všude na světě se atraktivní a významná místa pořád dobře prodávají. "Vsadil jsem na to plus na projekt významného architekta, takže doufám v pokračování zájmu. Už teď, když jsme se poprvé zmínili, že začínáme stavět, tak už volali i ti lidé, kteří to měli původně rezervované," dodal.   V nejvyšších sedmém a osmém patře budou tři největší mezonetové byty včetně dvousetmetrové rezidence. Další byty v paláci budou od 2+kk po 5+kk do 120 m2, všechny s terasami a balkony. V domě vznikne recepce s nepřetržitou službou, sauna, obchod a restaurace, v podzemí 90 parkovacích míst. Bezpečí nájemníků budou hlídat kamery. Chodby budou ze žuly, bude tam vyšší standard podlah, omítek, dveří i oken.   Václav Prokš hj  