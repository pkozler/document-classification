 Vláda projedná koncepci LČR,ekologové proti ní budou demonstrovat  Praha 18. ledna (ČTK) - Vláda ve středu projedná Koncepci hospodářské politiky Lesů ČR od roku 2012. Materiál nazývaný ministerstvem zemědělství Dřevěná kniha čelí dlouhodobé kritice ze strany dřevozpracovatelů, soukromých vlastníků lesů i ekologů. Koncem minulého týdne se proti koncepci postavila Česká asociace podnikatelů v lesním hospodářství (ČAPLH), jedna z velkých dřevařských organizací. Ekologičtí aktivisté z Hnutí Duha hodlají na protest proti "tunelování lesů", které má podle nich nový systém tendrů způsobit, ve středu ráno demonstrovat před úřadem vlády.   Velké tendry na těžbu ve státních lesích by měly být podle koncepce od roku 2012 dlouhodobé. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Ještě letos má být vyhlášena zakázka na všech 117 soutěžních jednotkách. Každý následující rok se má soutěžit již jen na jedné desetině jednotek.   Tento klouzavý cyklus má podle ministerstva zemědělství mimo jiné omezit lobbistické tlaky, jimiž by státní podnik čelil v případě, kdy by se každoročně soutěžilo na celém území. Pětinu dřeva musí však těžaři dále prodat na veřejných trzích. Ministr zemědělství Ivan Fuksa (ODS) v minulosti uvedl, že nechá tendry vyhlásit nejpozději do konce března. Ještě předtím chce, aby Dřevěnou knihu schválil kabinet.   Odpůrci koncepce požadují, aby ministři materiál odmítli. Nejčastěji koncepci kritizují, neboť prý zvýhodňuje velké těžařské firmy na úkor malých a středních lesníků a dřevařů. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám. Upozorňují také na to, že návrh neřeší poslání státního podniku v sociální oblasti či oblasti rozvoje venkova.   Podle informací, které přinesly koncem prosince Hospodářské noviny, se proti Fuksovu záměru postavily ministerstvo školství a pro místní rozvoj řízené zástupci Věcí veřejných (VV). Strana na předchozí ideové konferenci požadovala, aby zadávání zakázek Lesů ČR na těžbu dřeva bylo průhledné a nediskriminující. Připomínky k Dřevěné knize vzneslo také ministerstvo životního prostředí.   Hnutí Duha tvrdí, že dodavatelské firmy ve snaze o rychlý zisk během vyměřené lhůty budou poškozovat zdraví lesů holosečným kácením a podobnými praktikami. "Vláda by měla návrh stopnout a požadovat nový, který zajistí zdravou péči o státní lesy. Lesy musí vypisovat zakázky na kratší dobu, dílčí práce a menší plochy, aby konkrétní hajní měli lepší dohled nad dodavateli a mohli je pružně vyměňovat. Měly by používat standardní model prodeje dřeva, jaký používají soukromí vlastníci u nás i státní lesy v sousedních zemích," uvedl dnes Jaromír Bláha z Hnutí Duha.   Nezávislá komise jmenovaná ministrem zemědělství při tvorbě Dřevěné knihy vyhodnotila dva modely hospodaření za předchozí dva roky, kdy běžely souběžně. Z analýzy podle komise vyplynulo, že v letech 2008 a 2009 byla pro LČR výhodnější varianta "při pni", při které lesnické firmy dřevo těží i dále samy prodávají. Ve druhé variantě těžební firma prodává pouze službu v podobě těžebních prací a dřevo prodává sám vlastník lesa. Asociace českých a moravských dřevozpracovatelů (AČMD) však způsob porovnávání obou modelů v minulosti napadla a žádala o zveřejnění kompletní metodiky výpočtu. Při porovnání byla podle AČMD účelově použita metodika, která model "při pni" zvýhodňuje.   V Česku je zhruba 60 procent lesů státních, více než 80 procent z toho obhospodařují LČR. Obce a města vlastní přes 16 procent lesů, více než 19 procent lesů patří soukromým fyzickým osobám, necelá tři procenta osobám právnickým. Stále nejsou dokončeny církevní restituce, ve vlastnictví státu tak zůstává zhruba 180.000 hektarů církevních lesů.   Metodika veřejných zakázek navrhovaných koncepcí je velmi podobná soutěži vypsané loni v září pro letošní rok. Tuzemské pily si stěžují, že v důsledku zpožděného podepisování smluv mezi vítěznými těžaři a Lesy ČR mají nedostatek dřeva. Omezují proto provoz či neprodlužují smlouvy některým svým zaměstnancům. Státní podnik podíl na tomto stavu odmítá a tvrzení dřevařů označuje jako účelová.   mjr dvd  