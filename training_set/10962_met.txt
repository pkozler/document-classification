 Obyvatele australského Queenslandu kromě záplav ohrožují hadi  Sydney 2. ledna (ČTK) - Ničivé záplavy nejsou jedinou věcí, která v těchto dnech dělá starosti obyvatelům severovýchodní Austrálie. Na útěk před velkou vodou se k nim přidali také hadi. V pondělí o tom napsal server místního deníku The Courier-Mail.   "Hadi tam jsou všude," tvrdí dvaatřicetiletá Kylie Alexanderová, kterou minulý týden uštkla  pakobra východní  (Pseudonaja textilis). "Během povodně se jich objevily tisíce. Snaží se dostat na vyvýšená místa, někteří skončili v domě," řekla. Po uštknutí ji prý pálila paže a do hodiny jí otekly mízní uzliny, i když použila dlahu a tlakový obvaz. "Byl to menší had a myslím, že do mě dostal jen jeden tesák, naštěstí pro mě," řekla.   Do nemocnice ve městě Mackay vzdáleném stovky kilometrů od jejího bydliště v australském vnitrozemí se dostala po asi 12 hodinách. Záchranný vrtulník kvůli špatnému počasí nemohl vzlétnout. Alexanderovou tak k lékařům přes zaplavené území dopravil nákladním vozem její manžel.   Do nemocnice v Clermontu, kde dostala injekci s protijedem, ujeli za tmy 140 kilometrů. Clermont povodně odřízly od okolního světa a manželé museli překonat dvě ramena rozvodněné říčky Mistake Creek. Z Clermontu ženu letecky přepravili do 280 kilometrů vzdáleného Mackay. Její stav je stabilizovaný.   Australským úřadům prý trvalo hodiny, než manželům sdělily, že vrtulník nemohou poskytnout a že se pro pomoc mají vydat přes zaplavené území.   Záplavy ve svazovém státu Queensland na severovýchodě Austrálie vyvolaly přívalové deště, které do oblasti minulý víkend přinesl tajfun Tasha. Velká voda zatím zasáhla 200.000 obyvatel oblasti o rozloze větší než Německo a Francie dohromady. Úřady zatím potvrdily jednu oběť.   Podle biologa Michaela O'Briena ze zoologické zahrady v Cairns na severu Queenslandu je nyní v pohybu mnoho druhů hadů a pavouků. "Míří k obydlím, na stromy, kamkoli daleko od vody, a proto s dostávají do kontaktu s lidmi a dochází k neštěstím," citoval ho server.   Kromě hadů úřady minulý týden v zaplavených oblastech varovaly také před krokodýly.   kne pz  