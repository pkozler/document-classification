 Výbor: Británie nemá důvod omezovat produkci břidlicového plynu  Londýn 24. května (ČTK) - Británie nemá důvody k tomu, aby šla cestou Francie a omezovala či zakazovala průzkum a těžbu domácích ložisek břidlicového plynu. Měla by naopak daňově povzbudit využívání potenciálně rozsáhlých podmořských zásob, uvedl ve zprávě výbor britského parlamentu, který se otázkou nekonvenčních zdrojů plynu zabýval posledních šest měsíců. Výbor také vládě doporučil sledovat vývoj tohoto odvětví v Polsku, které by mohlo v produkci plynu z břidlic získat proti Británii výhodu.   Výbor pro energetiku a změnu klimatu po čtyřech slyšeních expertů dospěl k závěru, že neexistují žádné důkazy, že by technika hydraulického štěpení, kterou se dobývá plyn z břidlic, přímo narušovala životní prostředí. Hydraulické štěpení získává z horniny plyn vstřikováním směsi upravené vody a písku,   "Soudíme, že moratorium v Británii není v současnosti oprávněné nebo nezbytné," uvedl výbor. Odmítl tak výzvy některých organizací na zavedení moratoria na rozvoj břidlicových ložisek v Británii.   Francouzský Senát má příští měsíc rozhodnout, zda trvale zakáže těžbu značných tamních zásob nového zdroje plynu technikou hydraulického štěpení a odvolá udělené licence. Dolní komora parlamentu již v reakci na kampaně zelených a dalších organizací takový zákaz schválila. Francie má v Evropě po Polsku podle údajů amerického Úřadu pro energetické informace druhé největší zásoby břidlicového plynu.   Kritika se zaměřuje zejména na to, že těžba břidlicového plynu hydraulickým štěpením a horizontálním vrtáním údajně kontaminuje zásoby podzemní vody plynem či používanými chemickými látkami. To je podle expertů nemožné, protože břidlice s plynem se nachází nejméně kilometr pod vodními zásobami, které jsou od ní navíc odděleny nepropustnou horninou. Úniky sice mohou nastat na povrchu nebo v hlavním potrubí, to je ale stejný problém jako u běžné těžby či jakékoli podobné průmyslové činnosti.   Výbor britského parlamentu doporučil vládě, aby zkoumala zejména možnosti rozvoje podmořských ložisek břidlicového plynu. "Existují značné důkazy pro to, že britské podmořské nekonvenční zdroje plynu by mohly výrazně překonávat zásoby pod pevninou," uvedl výbor.   Prudký rozvoj prakticky všudypřítomného plynu z břidlic v důsledku využívání technologických inovací v posledním desetiletí změnil Spojené státy z dovozce na vývozce plynu a zásoby plynu v USA jsou nyní nejvyšší na světě. To se zde projevilo výrazným snížením ceny plynu a jejím odpojením od cen ropy, od nichž se dosud odvozovala. Podle parlamentního výboru nebude případný dopad na ceny v Británii tak dramatický jako v USA.   Aktivity v průzkumu břidlicového plynu jsou nyní v Evropě největší v Polsku a členové výboru vyjádřili znepokojení nad tím, že by se Británie kvůli polskému náskoku mohla dostat do konkurenční nevýhody. "Je důležité, aby Británie monitorovala vývoj kolem břidlicového plynu v Polsku - 'evropském barometru' na tomto poli - jak s ohledem na průzkum, tak regulaci," uvádí zpráva.   hp dvd  