 V Hulíně hořela mototechna, škoda je téměř dva miliony korun  Hulín (Kroměřížsko) 31. ledna (ČTK) - Hasiči se dnes potýkali s rozsáhlým požárem mototechny v Hulíně na Kroměřížsku. Plameny zničily dílnu, vybavení, dvě osobní auta a dva motocykly. Požárem a kouřem byl poškozen i nově opravený byt nad dílnou i prodejna náhradních dílů ve společném objektu. Majitel odhadl způsobenou škodu na 1,7 milionu korun, sdělil ČTK mluvčí krajských hasičů Ivo Mitáček.   Autoservis vzplál při práci jednoho ze zaměstnanců na vozidle. Muž se sám snažil oheň uhasit pomocí tří práškových přenosných hasicích přístrojů i zahradní hadice s vodou, ale neúspěšně. Z objektu stihl včas dostat jen jeden čtyřkolový motocykl. Hasičům trvala jen lokalizace požáru více než hodinu, likvidace zabrala ještě další téměř hodinu. Při požáru nebyl nikdo zraněn. Po dobu zásahu byla omezena průjezdnost centrem Hulína. Dopravu kyvadlově řídila policie.   "Jako příčina vzniku požáru byla s největší pravděpodobností nedbalost při ponechání nádob s hořlavinami v těsné blízkosti topného tělesa," poznamenal ke vzniku požáru Mitáček. Dodal, že zásahem hasičů se podařilo uchránit další majetek asi za tři miliony korun.   jav mol  