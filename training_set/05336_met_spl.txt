 Na horách ve Zlínském kraji je přes oblevu sněhu dostatek  Zlín 13. ledna (ČTK) - Přestože kvůli oblevě téměř všude ve Zlínském kraji sníh již zmizel, na sjezdovkách ve vyšších polohách je ho stále dostatek a na některých místech Valašska napadlo i několik centimetrů nového sněhu. Podmínky pro sjezdové lyžování jsou podle provozovatelů zimních středisek stále velmi dobré. Návštěvnost je však slabá, zachraňují ji školní kurzy. Počasí také zlikvidovalo běžkařské tratě, které jsou částečně sjízdné pouze na některých místech Valašska.   Několik dnů trvající obleva ztenčila sněhovou pokrývku například ve Ski areálu Razula ve Velkých Karlovicích na Vsetínsku. "Zasněžované sjezdovky Razula a Horal ale jedou, máme na nich stále asi 50 centimetrů sněhu. Na tu hrůzu nejsou ve špatném stavu. Lyžařů ale samozřejmě jezdí méně," uvedl šéf střediska Leo Bača. Ski areál však kvůli oblevě tento týden zrušil večerní lyžování, nesjízdné či obtížně sjízdné jsou i běžecké tratě v okolí.   Lyžaře v tomto týdnu marně vyhlíželi i ve Ski Areálu Troják v Hostýnských vrších na Kroměřížsku. "Obleva se nás přitom zatím v podstatě nedotkla, na svahu máme v průměru 70 centimetrů sněhu. Lyžovat se určitě bude i o víkendu. Je to o tom, aby se lidi v tomhle teple odhodlali přijet," uvedl Jakub Juračka z kroměřížského Klubu lyžařů, který středisko provozuje. Běžecká trať Hostýnská magistrála je však nesjízdná a vhodná spíše pro turistický výšlap.   Více lyžařů o víkendu očekává středisko Skialpin Pustevny v Beskydech. Koná se tam 13. ročník přehlídky sněhových a ledových soch Sněhové království. "Každý rok se výrazně zvýší návštěvnost o lidi, kteří se přijedou podívat na sochy, ale i na sjezdovkách," přiblížil vedoucí areálu Karel Šrubař. Podle něho bude v provozu celé středisko, šest vleků i lanovka.   Podmínky pro lyžování jsou na Pustevnách stále velmi dobré. Na svazích leží asi 35 až 40 centimetrů převážně technického sněhu. Navíc napadlo tři až pět centimetrů sněhu přírodního. Obtížněji sjízdné jsou ale běžkařské tratě v okolí střediska. "Nedají se upravovat strojově, sněhu je málo hlavně ve spodních partiích," popsal Šrubař.   Čerstvý sníh napadl také na Kohútce v Javorníkách. "Podmínky jsou velmi dobré, svahy jsou upravené. Návštěvnost ale zachraňují školy," uvedl Miroslav Maczko z Kohútky. Dodal, že středisku se vyplatily loni završené investice do zasněžovacích systémů, které pomáhají udržet lyžování i přes současnou nepřízeň počasí. Ve špatném stavu jsou však běžkařské tratě. "Sjízdné jsou jen částečně. Jsou tam zbytky ledu i kamení, nedají se upravovat," dodal Maczko.   Teploty nad nulou zatím neohrozily ani lyžování v některých níže položených střediscích kraje. Ve Stupavě na Slovácku leží na hlavním svahu stále metr sněhu a na dvou vedlejších sjezdovkách je ho 30 centimetrů. "Sněhu máme dost pořád, byť jeho kvalita je každý den jiná. Lepší bývá ranní lyžování, odpoledne už je to trochu měkčí," popsal provozovatel Lubomír Orel. Také na Stupavě se ale potýkají s menším zájmem lyžařů.   jav sap  