 SOS kvůli sporům a nedostatku peněz opět hrozí insolvenční řízení  Praha 5. ledna (ČTK) - Sdružení obrany spotřebitelů (SOS), které je největší spotřebitelskou organizací v zemi, kvůli sporům o vedení a nedostatku peněz opět hrozí insolvenční řízení. Zástupce jedné ze dvou znesvářených skupin, které si v SOS nárokují vedoucí posty, se totiž odvolal proti zastavení insolvenčního řízení a požádal soud, aby návrh znovu projednal. Rozhádané SOS kvůli nedostatku peněz už omezilo provoz.   SOS se loni dostalo do vážných finančních problémů, protože nedostalo od ministerstva průmyslu a obchodu část dotace. Jedním z důvodů přitom byly právě spory mezi jeho členy.   V dopise adresovaném Městskému soudu v Praze, jehož kopie byla zveřejněna v insolvenčním rejstříku, předseda SOS Ivan Urban požádal soud o zrušení zpětvzetí návrhu na insolvenci, jelikož sdružení nedostalo od státu zbývající část dotace na loňský rok. "Žádáme vás proto, aby náš původní návrh na insolvenci byl brán jako platný," stojí v odvolání, které bylo sepsáno v polovině prosince.   Soud loni v listopadu se SOS zahájil insolvenční řízení a v prosinci jej zastavil poté, co Urban kvůli údajnému příslibu vyplacení zbývající dotace vzal svůj insolvenční návrh zpět. Vedení SOS v původním návrhu na oddlužení uvedlo, že na mzdách dluží svým zaměstnancům 805.000 korun a celkové jeho závazky vyplývající z faktur obnášejí dalších zhruba 900.000 korun.   SOS mělo v roce 2010 slíbenu dotaci 5,3 milionu korun. MPO ale v létě pozastavilo dotace, protože SOS podle úřadu neodstranilo nedostatky zjištěné při kontrole financovaného projektu. Vyplacení dotace navíc na podzim zkomplikovaly právě personální spory o složení vedení SOS. MPO o proplacení dotace kvůli nejasnostem v chodu SOS i financovaných projektech zatím nerozhodlo.   SOS, které má více než 10.000 členů a funguje 18 let, až do odvolání pozastavilo poskytování služeb veřejnosti s výjimkou poradenství přes internet. SOS zároveň oznámilo, že jeho pražská centrála nefunguje a její agendu převzala brněnská pobočka. Právě jihomoravští členové SOS jsou protistranou ve sporu o to, kdo po zářijovém republikovém shromáždění stojí v čele sdružení. Pražské vedení SOS tehdy nechalo dočasně zablokovat účty sdružení a ukončilo pracovní poměr s brněnskou právničkou Martinou Neuročnou, která si předsednický post po republikovém shromáždění také nárokuje.   "Nyní již máme nashromážděné potřebné důkazy, které společně s notářským zápisem jednoznačně dosvědčují neplatnost tvrzení skupiny pana Urbana o tom, že by byl součástí vedení sdružení. Důkazy již byly poskytnuty i MPO, se kterým v současné době intenzivně jednáme o budoucnosti SOS," sdělila v závěru loňského roku ČTK Neuročná.   SOS je největší česká organizace zaměřená na práva spotřebitelů. Jeho hlavními prioritami je spotřebitelské vzdělávání, shromažďování, zpracovávání a šíření informací souvisejících s ochranou spotřebitele. Věnuje se také poradenské činnosti a připomínkování zákonů týkajících se ochrany spotřebitele.   beh dvd  