 Loni zemřelo na drahách nejvíce lidí za poslední čtyři roky  --------------------    Ke zpravodajství: GRAFIKA   --------------------    Praha 5. ledna (ČTK) - Loňský rok byl na drahách podle předběžných statistik Drážní inspekce nejtragičtější za poslední čtyři roky. Od ledna do prosince na železnici zahynulo 248 lidí, což je o 12 procent více než v roce 2009. Meziročně se zvýšil i počet lidí, kteří zahynuli na železničních přejezdech. Předloni to bylo 38 lidí a loni 47, informoval dnes ČTK mluvčí Drážní inspekce Martin Drápal.   Statistiky zaznamenaly nárůst počtu mimořádných událostí, v roce 2010 se jich stalo 4412, tedy o pět procent více než v předchozím roce. Počet zraněných při těchto nehodách se naopak snížil z 706 na 641 lidí.   Nehod přibylo i na železničních přejezdech, proti roku 2009 se jejich počet zvýšil o 21 procent na 275, podle Drápala je to nejvíce od roku 2007. Vedle nárůstu mrtvých na přejezdech inspekce eviduje více než padesátiprocentní nárůst zraněných. Podle statistik z roku 2009 jich bylo 85, o rok později pak 128.   Drápal upozornil, že nejvíce mimořádných událostí je na přejezdech zabezpečených jen výstražnými kříži, pak následují přejezdy se světelnou signalizací. Naopak nejméně nehod se stalo na přejezdech, kde je světelné zařízení i závory.   ktp vit  