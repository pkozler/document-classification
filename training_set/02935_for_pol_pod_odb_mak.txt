 Odbory chystají blokády, mohou být i stávky  --------------------    Ke zpravodajství: FOTO/aktuality; AUDIO; VIDEO   --------------------    Praha 21. května (ČTK) - Dnešní protest proti vládním reformám, který se konal na Václavském náměstí v Praze, zřejmě nebude poslední. Občanská iniciativa ProAlt vyzvala v průběhu demonstrace ke generální stávce. Asociace samostatných odborů (ASO), druhá největší odborová centrála v zemi, pak již nyní chystá blokády. Některé odborové organizace dokonce otevřeně vyzývají ke stávkám.   "Pokud jde o jednání vlády, tak si myslím, že tam bude standardní přístup," řekl ČTK předseda ASO Bohumír Dufek. To podle něj znamená, že vláda si bude dále řešit své krize a lidé budou až na druhém místě. Prostor pro vyjednávání podle něj není již žádný. "My samozřejmě přitvrdíme," řekl Dufek.   Dnešní demonstrace podle něj byla poslední, která se konala v sobotu. Další protesty se budou konat již ve všední den tak, aby to pocítila vláda a poslanci. "Máme jednoznačně připravené blokády," řekl Dufek. Po blokádách jsou ještě možnosti stávek. Kdy je spustí, je podle něj otázkou dalších jednání, nikoliv však mezi vládou, ale s další odborovou centrálou, kterou je Českomoravská konfederace odborových svazů (ČMKOS).   Odbory v Dopravním podniku hlavního města Prahy, které jsou jednou ze základních organizací Odborového sdružení dopravy, dnes ve svém dopise vyzvaly přímo k zahájení série stávek. Ty by mohly vést až k časově neomezené stávce v dopravě na území České republiky. Stávky mají vést k zastavení reforem.   Již v pondělí přitom mohlo vyhlásit stávku Odborové sdružení železničářů (OSŽ). Sjezd OSŽ totiž zmocnil jeho vedení ke stanovení data stávky. Páteční jednání tripartity, kde ministr financí Miroslav Kalousek (TOP 09) učinil ústupky v dotacích regionální železniční dopravy, je však částečně uspokojilo. Je tu ještě čtrnáct dnů prostor na jednání, řekl v pátek ČTK předseda OSŽ Jaroslav Pejša.   Předseda ČMKOS Jaroslav Zavadil nechtěl o dalším postupu odborů příliš mluvit. "Co se bude dít, závisí teď na vládě," řekl Zavadil. Váda odborům na jednání tripartity přislíbila jednání o zdravotnické, důchodové i sociální reformě. "Podle mého názoru, pokud bude vláda zarputile trvat na tom, že všechno je podle koaličního prohlášení, tak je to jako házení hrachu na stěnu," řekl. Programové prohlášení vlády podle něj není dogma. Odbory podle něj nejsou proti reformám, pouze odmítají podobu, v jaké je předkládá vláda. Příští týden se bude ČMKOS radit, jak postupovat dál. Tímto (demonstrací) to nemusí skončit, uzavřel Zavadil.   V ČMKOS přitom existuje radikální křídlo, které otevřeně volá po stávce. Jsou mezi nimi například dopravní odbory či energetici. A neuspokojilo je zřejmě ani páteční jednání tripartity. Změnil se sice způsob projednávání ale bude záležet na dalším postupu vlády.   pcl rem jd mal  