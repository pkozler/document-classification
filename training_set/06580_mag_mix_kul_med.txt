 Houslista Šporcl hraje v inscenaci ČT  --------------------    Ke zpravodajství: FOTO ve Fotobance  ID foto:  P201009230757201 ,  P201009230731701 ,  P201006070542801    --------------------    Praha 13. května (ČTK) - První zkušenost s hraním před kamerou má za sebou houslový virtuos Pavel Šporcl. Společně s Janou Hlaváčovou a Josefem Abrhámem se objeví v televizní povídce z volného cyklu České televize Setkání s hvězdou věnované právě Janě Hlaváčové. ČTK o tom dnes informovala Šporclova kancelář.   Známý houslista si pod režisérským vedením Jiřího Stracha vyzkoušel v povídce Student roli dávného žáka přísné profesorky v podání Hlaváčové, která je prý k jeho hudebním výkonům velmi kritická. Vedle populární herečky se v díle představí i Josef Abrhám, jenž prý o přestávkách natáčení bavil svou kolegyni a houslistu výtečnou hrou na klavír.   "Nabídka vystoupit jako herec před kamerou mě velice potěšila. Prostředí filmu mne velice přitahuje. Mým velkým snem je nahrát krásnou hudbu k velkému filmu ve stylu Spielbergova Schindlerova seznamu," uvedl Šporcl. Jak dodal, k herectví a filmu měl prý velmi blízko už od dětství a herci jej obklopují i v jeho současné rodině.   Houslista budící pozornost svým nástrojem modré barvy a provokativním oblečením je známý snahou překonávat hranice mezi hudebními žánry a ochotou spolupracovat s interprety z jiných hudebních oblastí. Na koncertech hrál například s Karlem Gottem, Evou Pilarovou, Petrem Kolářem či skupinami Hradišťan a Kryštof. V posledních letech vystupuje s romskou cimbálovou kapelou Romano Stilo.   phg dr  