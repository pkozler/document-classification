 Pražská burza dopoledne rostla, dařilo se akciím NWR a ČEZ  Praha 11. ledna (ČTK) - Pražský akciový trh dopoledne rostl, hlavní index PX kolem 11:30 přidal 0,74 procenta na 1223,8 bodu. V černých číslech se obchodovala většina emisí. Burzu nahoru táhly především akcie energetické společnosti ČEZ a těžařské firmy NWR, vyplývá z výsledků. Dařilo se také trhům ve středoevropském regionu.   Největší zisky si připisovaly cenné papíry NWR, které vzrostly o 3,29 procenta na 301,20 koruny. Rudolf Plachý z Fio banky uvedl, že analytici Deutsche Bank dnes zvýšili cílovou cenu titulu z 285 Kč na 350 Kč. Hlavním důvodem pro zvýšení cílové ceny je podle analytiků setrvale rostoucí cena uhlí, píše server Patria Online.   Dařilo se i akciím ČEZ, které si polepšily o více než procento na 825,70 koruny. Plachý upozornil, že analytici Exane zvýšili doporučení pro akcie ČEZ z "neutral" na "outperform", tedy že kurz akcie svým výkonem překoná vývoj celého trhu.   O 1,89 procenta na 23,22 koruny zpevnily cenné papíry skupiny autobazarů AAA Auto. Společnost dnes oznámila, že loni zvýšila prodej o 7,3 procenta na 39.531 vozů.   Při nízké aktivitě zaznamenávaly mírné zisky i akcie Komerční banky, titul se zhodnotil o 0,33 procenta na 4314 korun. V červených číslech se obchodovaly pouze akcie petrochemického holdingu Unipetrol a finanční skupiny VIG.   Podle Josefa Dudka z Fio banky by dnes pražský akciový trh měl po pondělních výprodejích částečně korigovat poklesy. Připomněl, že pražská burza v pondělí patřila k neztrátovějším trhům v Evropě, když oslabila o 2,29 procenta. Tyto ztráty byly největší od konce srpna, doplnil Pavol Mokoš z Patria Direct.   jap jw  