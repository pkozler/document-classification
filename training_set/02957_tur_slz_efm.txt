 Předsedkyní představenstva Lázní Luhačovice je Eva Kropová  Luhačovice (Zlínsko) 23. května (ČTK) - Valná hromada akciové společnosti Lázně Luhačovice dnes odvolala dosavadní členy představenstva společnosti a zvolila nové. Předsedkyní se stala Eva Kropová, dosavadní místopředsedkyně představenstva. Na místě vystřídala Josefa Krůželu, který byl generálním ředitelem a předsedou představenstva Lázní Luhačovice takřka 20 let. Jméno nového generálního ředitele bude zveřejněno v úterý, řekl dnes ČTK Krůžela.   Místopředsedou představenstva se stal Eduard Bláha, prezident Svazu léčebných lázní ČR a generální ředitel Léčebných lázní Jáchymov. Členem představenstva zůstává Martin Burda.   Valná hromada svým dnešním rozhodnutím změnila také složení dozorčí rady. Odvolala předsedu dozorčí rady Zdeňka Radila. Jeho místo bude nově zastávat Josef Krůžela.   Kromě předsedy dozorčí rady společnosti Krůžela bude stát také v čele obecně prospěšné společnosti Lázeňská kolonáda Luhačovice, která připravuje projekt na revitalizaci celého prostoru.   "Já si nemyslím, že budu mít mnoho volného času a žádný užitečný nápad, jak ho účelně využít," poznamenal s úsměvem Krůžela.   Lázně Luhačovice loni ubytovaly ve svých hotelech a penzionech zhruba 28.400 hostů. Je to přibližně stejně jako v roce 2009. Podniku vzrostl počet tuzemských klientů, kteří přijíždějí na krátkodobé relaxační a wellness pobyty. Počet zahraničních hostů a klientů zdravotních pojišťoven ale klesl.   slu snm  