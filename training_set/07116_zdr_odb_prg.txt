 Výpovědi a odmítnutí přesčasů prý mohou ochromit transplantace  Praha/Brno 20. ledna (ČTK) - Transplantační péči v Česku hrozí podle některých lékařů od 1. března vážné komplikace. Na Klinice transplantační chirurgie pražského IKEM dalo výpověď 11 z 19 lékařů, dalších šest nepodepsalo dohody o přesčasové práci. Lékaři to dnes zveřejnili v prohlášení zaslaném ČTK, údaje potvrdil lékař IKEM Jan Bafrnec.   Pod Kliniku transplantační chirurgie spadají zejména transplantace a dále cévní a onkologické zákroky. Zatímco lékaři Transplancentra v IKEM akci odborů Děkujeme, odcházíme podpořili, už dříve ji odmítl přednosta Kardiocentra v IKEM a přední český kardiochirurg Jan Pirk. Naopak podporu jí vyjádřili transplantologové v Brně.   V brněnském Centru kardiovaskulární a transplantační chirugie (CKTCH) minulý týden lékaři odmítli pracovní pohotovost a práci přesčas nad zákonem povolených 150 hodin za rok. Na nový režim práce chtějí najet od 1. března. Pod prohlášením, které ČTK zaslala Pavla Sochůrková z Ewing Public Relations, je podepsaných 42 lékařů a lékařek, což je podle zdroje ČTK z kardiocentra asi 80 procent tamních lékařů. Krok podle něj neznamená ohrožení pro pacienty, ale vyjádření solidarity s kolegy například z IKEM.   Lékaři IKEM označili systém hospodaření, odměňování a vzdělávání ve zdravotnictví za katastrofální. Svou akcí prý chtěli vyjádřit solidaritu dalším protestujícím kolegům a podpořit úsilí o nápravu poměrů. "Je to odchod z nefunkčního systému, který nám neumožňuje pracovat lege artis a respektovat zákoník práce," napsali.   Zdůraznili, že akce není namířená proti přednostům, vedením klinik ani nemocnic, ale má apelovat na vládu. Řešení je podle lékařů jen v její kompetenci. Vyzvali k jednání a nalezení východiska, které "zabrání ohrožení zdraví a života našich pacientů po 1. březnu 2011".   Brněnští lékaři v prohlášení zase odmítli názor, že akce Děkujeme, odcházíme je vyděračská a bere si pacienty za rukojmí. "Chceme se ohradit proti mediálně publikovaným názorům o spokojenosti našich lékařů (...) a ochotě prodlužovat agonii českého zdravotnictví," uvedli. České zdravotnictví je podle nich personálně zdevastováno a vláda i zákonodárci to bagatelizují.   V Česku se ročně uskuteční 550 až 600 transplantací, velká část z nich právě v IKEM a CKTCH.   lce snm  