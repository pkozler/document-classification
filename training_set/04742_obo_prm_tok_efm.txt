 Švédskému řetězci H&amp;M klesl čtvrtletní  zisk o téměř 20 procent  Stockholm 22. června (ČTK) - Zisky švédského oděvního řetězce Hennes &amp; Mauritz ve druhém čtvrtletí klesly v meziročním srovnání o téměř 20 procent. Společnost dnes sdělila, že na zhoršení se podílely zvýšené náklady na materiály v čele s bavlnou a na mzdy zaměstnanců v Asii v době, kdy poptávka klíčového evropského trhu zůstává pod tlakem.   Zisk před zdaněním klesl na 5,75 miliardy švédských korun (SEK, zhruba 15 miliard Kč) ze sedmi miliard korun o rok dříve. Skončil tak mírně pod odhady analytiků dotázaných agenturou Reuters. Čistý zisk se snížil na 4,3 miliardy SEK z loňských 5,2 miliardy.   Tržby H&amp;M se zvýšily o 2,5 procenta na 32,4 miliardy SEK. Hrubá zisková marže oslabila o více než čtyři procentní body na 61,7 procenta.   Na zisky podle firmy negativně působila dražší bavlna a další suroviny, rostoucí náklady práce v Asii, kde firma vyrábí velkou část své produkce, a silný kurz švédské koruny. H&amp;M většinu těchto nákladů absorbovala, protože na výdaje zákazníků v Evropě negativně dopadají rostoucí úrokové sazby, vyšší ceny energií a úsporná opatření vlád. Prodejce tato situace nutí k častějším marketingovým kampaním a zvláštním cenovým nabídkám, které rovněž ubírají ze zisku.   H&amp;M je druhý největší prodejce módy na světě a má největší prodejní aktivity v Evropě, kde spotřebitelé pociťují obavy z dopadů dluhové krize. Co do produkce na firmu dopadají rostoucí mzdové náklady v Asii více než na španělského konkurenta Inditex, který je se značkou Zara největším prodejcem oděvů na světě. Inditex v posledním čtvrtletí zvýšil zisk o deset procent.   H&amp;M má ve 38 zemích světa, včetně České republiky, přes 2200 obchodů a 76.000 zaměstnanců. Na českém trhu má firma 22 obchodů.   hp jw  