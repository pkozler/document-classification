 Osvěta o duševních poruchách má změnit nesprávné postoje lidí  Praha 10. ledna (ČTK) - Duševní poruchy ve stáří, patologické hráčství, pedofilie či omezovací prostředky v péči o duševně nemocné patří k tématům, o nichž promluví odborníci z Psychiatrické léčebny Bohnice v letošním čtvrtém cyklu Přednášek o psychiatrii pro veřejnost. ČTK to sdělila mluvčí léčebny Dagmar Žaludová.   "Odborníci chtějí osvětou o duševních poruchách změnit nesprávné zažité postoje lidí a zlepšit spolupráci veřejnosti, což přispěje i k lepším výsledkům péče," vysvětlila.   Přednášky se konají od 1. března do 17. května v Divadle Za plotem v areálu léčebny vždy v úterý od 16:00 do 17:30, vstup je volný a není třeba se předem přihlašovat. Podrobný  program  je na webu léčebny.   Zájem o minulé cykly předčil podle Žaludové očekávání. Přicházeli zejména studenti a důchodci, ale i ti, kteří potřebují znalosti o duševních poruchách ke své práci.   "Mnoho dotazů a aktivní účast v diskusi ukázaly, že veřejnost nemá o duševních poruchách dost informací a že jí je dlužíme. Potvrdilo se, že mnozí návštěvníci se s duševní nemocí setkali u svých blízkých," uvedla.   Podle nejnovějších údajů statistiků vyhledalo v roce 2009 psychiatra téměř půl milionu Češek a Čechů. Psychiatři v ambulancích provedli přes 2,6 milionu vyšetření. Nejčastěji podle statistiků trápí pacienty chorobný strach a nutkavé jednání, deprese, časté jsou demence a schizofrenie.   Péči vyhledávají častěji ženy, muži však jsou výrazně častěji ošetřováni kvůli sexuálním poruchám a léčbě chorob vyvolaných pitím alkoholu a zneužíváním drog. Muži tvoří téměř dvě třetiny pacientů protialkoholní i protidrogové léčby a 90 procent pacientů léčených pro patologické hráčství.   nam hj  