 Ekonom.cz: ČEZ zastavil projekt geotermální elektrárny v Liberci  Liberec 26. ledna (ČTK) - Energetická společnost ČEZ zastavila přípravy na výstavbu geotermální elektrárny v Liberci. Zařízení, které mělo využívat k výrobě elektřiny hlubinné teplo, se přitom mělo začít stavět už v polovině letošního roku. Uvedl to server Ekonom.cz.   "V tuto chvíli ale není výnosnost tohoto projektu oproti jiným vyšší, proto se v současné době nerozvíjí," řekla serveru mluvčí ČEZ Eva Nováková. Ze scény se tak podle serveru stáhl jeden z mála investorů, který mohl v České republice nové energetické odvětví rozhýbat.   Ekonom.cz uvádí, že investoři mají v tuzemsku vytipovány desítky lokalit, kde by mohly geotermální elektrárny vzniknout, všechny projekty ale stojí a na jejich pokračování nejsou peníze. Financovat je kvůli nedostatku zkušeností a možným rizikům nechtějí ani bankovní ústavy.   S přípravou projektu liberecké geotermální elektrárny původně začalo město Liberec. ČEZ měl jeho financování zajistit pomocí vlastních zdrojů. Náklady na vybudování elektrárny se v minulosti odhadovaly na 1,2 miliardy korun.   V Libereckém kraji není podobný projekt ojedinělý. Výstavbu geotermální elektrárny připravuje soukromý investor také v Dětřichově na Liberecku. Plánují ji také v Semilech, kde by měly příjmy z prodeje elektřiny vylepšit městský rozpočet a odpadní teplo má vytápět domácnosti. "V letošním roce ale určitě s realizací projektu, jehož náklady se odhadují na miliardu korun, nezačneme," řekl ČTK starosta Jan Farský. Město si podle něj samo tak velkou investici dovolit nemůže a peníze nejsou ani ve státním rozpočtu. "Jednáme o vstupu strategického partnera, nic ale nechceme uspěchat," dodal starosta.   jem ivc vju  