 Strojmetal Kamenice loni více než zdvojnásobil zisk na 145 mil.Kč  Kamenice (u Prahy) 30. ledna (ČTK) - Společnost Strojmetal Kamenice, která vyrábí výkovky ze slitin hliníku, loni zvýšila zisk před zdaněním na 145 milionů korun z předloňských 60 milionů Kč. Tržby meziročně vzrostly o 352 milionů na 966 milionů korun. Příznivý vývoj firma očekává i v letošním roce, sdělil ČTK generální ředitel Miroslav Jelínek.   Společnosti se podle něj v loňském roce dařilo díky významným investicím do inovací technologií a řídicích procesů. Příznivý trend má podle předpokladů firmy dále pokračovat. Tržby za letošní první čtvrtletí budou podle Jelínka o 24 procent vyšší než za stejné období loňského roku.   Firma loni nabrala tři desítky nových pracovníků, nyní jich zaměstnává 338. Jejich průměrný měsíční výdělek se zvýšil z 25.811 korun v roce 2009 na loňských 30.390 Kč. Zvýšení platů bylo podle Jelínka možné dosáhnout díky nárůstu produktivity z přidané hodnoty na pracovníka o 34,5 procenta.   Strojmetal Kamenice byl založen v roce 1822 a vyráběl ohřívací měděné pánve. S průmyslovou výrobou a zpracováním hliníkových slitin začal v letech 1942 až 1945 a portfolio jeho výrobků se postupně měnilo. V posledních 15 letech se firma soustřeďuje na zpracování hliníkových slitin tvářených za tepla. V roce 2000 uzavřela konsorcium se společností Alcan Singen.   khj dp  