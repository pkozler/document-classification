 Českolipský Delphi Packard dál propouští, zaměstnává jen 700 lidí  Česká Lípa 7. ledna (ČTK) - V českolipské firmě Delphi Packard Electric pokračuje propouštění, firma se chystá k poslednímu květnu ukončit výrobu a o měsíc později by měly být tamní haly prázdné. Výrobu kabelových svazků stěhuje do Rumunska, kde jsou nižší náklady. V podniku pracuje kolem 700 lidí, řada z nich už je ve výpovědi, další ji dostanou do konce března. ČTK to dnes řekl tamní odborový předák Ladislav Bělohlav. Ještě v roce 2007 Delphi Packard zaměstnával v České Lípě na 3400 lidí a patřil k největším zaměstnavatelům.   Odborům vyjednaly pro zaměstnance odstupné od 7,7násobku do 14,3násobku měsíčního platu. Původně firma nabízela jako odstupné 1,5 násobek až 4,5 násobek průměrného platu nad zákonný rámec. Odboráři proto dokonce hrozili stávkou. "Lidé už by chtěli skončit, protože v podniku nevidí žádnou perspektivu," přiznal Bělohlav.   Propouštění v Delphi zhoršuje situaci na trhu práce v regionu, který se ještě nevypořádal s dopady předloňského krachu novoborské sklárny Crystalex, po němž přišlo o práci na 1300 lidí. Českolipsko je v Libereckém kraji okresem s nejvyšší nezaměstnaností, i když se ji v posledních měsících dařilo snižovat. Na začátku prosince tam práci hledalo kolem 6300 lidí a míra nezaměstnanosti přesahovala 11 procent. Do konce roku ještě stoupla, přesná čísla však zatím nejsou k dispozici.   Úřad práce v České Lípě už od loňského roku pomáhá propouštěným z firmy v hledání nového uplatnění. A je poměrně úspěšný. Díky programu Restart pro Českolipsko, který financuje Evropský sociální fond (ESF), se loni podařilo umístit na 200 pracovníků. "S lidmi začínáme pracovat hned, když dostanou výpovědi, ještě ve výpovědní lhůtě. Ve spolupráci s personální agenturou jim nabízíme poradenství, pomoc při sestavování životopisů, připravujeme je na pohovory," řekla ČTK mluvčí českolipského úřadu práce Marcela Ottová. Úřad podporuje také vznik nových míst u zaměstnavatelů.   Zhruba 30 procent propuštěných se díky programu podařilo přímo umístit, a tak se ani nemuseli registrovat na úřadu práce. Rychleji se daří umístit i ty ostatní. "Většina nestrávila v evidenci úřadu více než tři měsíce," poznamenala Ottová. Případ Delphi podle ní ukázal, jak se zejména u hromadného propouštění vyplácí pracovat s lidmi hned a nikoli až ve chvíli, kdy se zaevidují na úřadu práce. I proto na úřadu připravili pokračování projektu, do něhož by se podle odhadů mohlo zapojit dalších až 600 lidí. "Služby jsme rozšířili o horkou linku a pomoc psychologa," dodala Ottová. Celkem se na pomoc propouštěným na Českolipsku podařilo z ESF získat přes 70 milionů korun.   Delphi Packard Electric Česká republika vznikla v roce 1993 a je součástí světové skupiny dodávající automobilové systémy a komponenty Delphi Automotive Systems se sídlem v USA. Ještě předloni patřila k největším zaměstnavatelům v regionu, když dávala práci 3000 lidí. V posledních třech letech ale tržby podniku postupně klesaly. V roce 2009 uskutečnila firma zakázky za 2,518 miliardy korun, což ve srovnání s předchozím rokem představovalo propad o více než třetinu. Hospodaření tehdy skončilo ztrátou téměř 131 milionů korun, když o rok dříve podnik skončil s hrubým ziskem 140 milionů. I to byl zřejmě jeden z důvodů restrukturalizace výroby Delphi v Evropě.     Hospodaření Delphi Packard Electric v letech 2008 a 2009      2008  2009     tržby v mil.Kč  3850  2518     hospodářský výsledek před zdaněním v mil.Kč  140  -131     zaměstnanci  2975  1935     zdroj: výroční zpráva   ivc sap  