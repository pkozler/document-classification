 Schodek rozpočtu centrální řecké vlády klesl více, než bylo cílem  Atény 10. ledna (ČTK) - Rozpočtový deficit centrální řecké vlády se loni snížil více, než se předpokládalo. Řecké ministerstvo financí dnes uvedlo, že schodek klesl o 36,5 procenta, když celoročním cílem bylo zredukovat ho o 33,2 procenta. Pomohly k tomu hlavně škrty ve výdajích. Data ale neslouží k hodnocení schodku v Evropské unii.   Údaj představuje schodek státního rozpočtu, který nezahrnuje rozpočtovou bilanci lokálních úřadů a výdaje sociálního systému. Data se tak nekryjí s celkovým vládním deficitem, který slouží Bruselu jako kritérium pro posouzení výsledků programu státní hospodářské politiky.   U celkového vládního rozpočtu Řecka se předpokládá slabší pokles proti cíli, a to na 9,4 procenta hrubého domácího produktu z 15,4 procenta HDP z roku 2009. Cíl daný Bruselem a Mezinárodním měnovým fondem (MMF) ale byl osm procent.   MMF a státy eurozóny Řecku loni odsouhlasily balík pomoci za 110 miliard eur (zhruba 2,7 bilionu Kč). Letos chtějí Atény omezit deficit na 7,4 procenta výkonu ekonomiky, napsala agentura Reuters.   pok dvd  