 Lesy přinesly obcím v Pardubickém kraji loni většinou mírný zisk  Pardubice 25. ledna (ČTK) - Obecní lesy v Pardubickém kraji přinesly minulý rok jejich vlastníkům většinou zisk. Přes poměrně velké rozlohy lesních pozemků však velkými zdroji peněz pro pokladny obcí až na výjimky nejsou. Výnosy snižují kalamity, využití části lesů k rekreaci i značné náklady na správu a údržbu porostů, zjistila ČTK.   Pardubice vlastní 463 hektarů lesních pozemků. V minulém roce utržily vedle jiných příjmů za prodej dřeva 1,9 milionu korun, celkově skončilo hospodaření se ziskem 822.000 korun. Tržby v minulých letech negativně ovlivnila těžba dřeva poškozeného vichřicí a polomy.   Chrudimi patří zhruba 450 hektarů lesních porostů, z nichž pět hektarů tvoří Přírodní rezervace Habrov, 123 hektarů rekreační lesy Podhůra a 320 hektarů je lesů hospodářských. Podle předběžných výsledků přinesly lesy vloni zisk 288.000 korun. "Hospodaření je v současné době velmi poznamenané likvidací následků tornáda z roku 2008," uvedl Zdeněk Odvárka, jednatel společnosti Městské lesy Chrudim, která patří městu a tomu také platí za nájem z lesních pozemků půl milionu korun ročně.   Nejrozlehlejší lesy v kraji má město Polička, celkem 2145 hektarů. Vloni vynesly 8,693 milionu korun hrubého zisku, tedy 4052 korun z jednoho hektaru, což je nejvíce v regionu. V částce je však započítán i více než milion korun dotací na hospodaření v lesích a pořízení lesnické techniky. "Hospodářský výsledek byl výrazně lepší než v roce 2009, a to z důvodu růstu cen všech sortimentů surového dříví, lepší poptávky ze strany odběratelů a celkového oživení ekonomiky," uvedl vedoucí odboru lesního hospodářství Radek Krejčí.   Přes 700.000 korun před zdaněním přinesly minulý rok městské lesy Hlinsku, 850.000 korun Lanškrounu a 842.000 korun Svitavám. Kolem 3000 korun z hektaru získalo 15 měst a obcí v čele s Holicemi, jejichž zhruba 5000 hektarů lesů spravuje obcemi založené Lesní družstvo Vysoké Chvojno.   Některá města v lesích netěží a výdaje převyšují údržbu, příkladem je Moravská Třebová s 38 hektary lesních pozemků. Králíkům se naopak i bez mýtní úmyslné těžby daří držet kladnou bilanci.   Svých 150 hektarů lesa se už delší dobu snaží prodat Přelouč, zatím neúspěšně, cena 12 milionů korun se zdála zájemcům příliš vysoká. Vloni skončilo lesní hospodaření se ztrátou asi 30.000 korun, podobně jako předloni. Od června 2009 se totiž v lesích neprováděla žádná činnost, což je podle lesního hospodáře města neudržitelné. Do roku 2008 však lesy přinášely zisk v řádu několika set tisíc korun.   Pro některá města mají lesy také velkou rekreační funkci, která zisky většinou nepřináší. Například Chrudim vybudovala na Podhůře v blízkosti města vyhledávaný lanový park, naučnou stezku, rozhlednu Bára a venkovní tělocvičny, upravuje také lesní cesty. Podobně slouží k procházkám obyvatel části lesů Pardubic.   dos snm  