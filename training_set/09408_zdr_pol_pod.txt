 Kraj v sobotu otevře zubní pohotovost v rakovnické nemocnici  Rakovník 6. ledna (ČTK) - Středočeský kraj v sobotu otevře zubní pohotovost v rakovnické nemocnici. Zubaři budou ordinovat každou sobotu dopoledne. Po tříměsíční zkušební lhůtě se rozhodne o tom, jestli bude fungovat celý víkend. Kraj do nového zařízení investoval více než 200.000 korun. Hejtmanův náměstek Marcel Chládek (ČSSD) ČTK řekl, že kraj má dlouhodobě vypůjčené některé přístroje, jinak by nová ordinace stála kolem 1,5 milionu korun.   Chládek uvedl, že zkušební otevírací doba pohotovosti bude každou sobotu od 08:00 do 12:00. Po třech měsících prý kraj vyhodnotí její využívání a rozhodne o případném rozšíření otevírací doby na celý víkend. Nevyloučil to, že by v budoucnosti mohli zubaři sloužit pohotovost i po večerech v pracovním týdnu. "Původně jsem myslel, že bude otevřeno v sobotu večer. Zubaři ale říkají, že zuby nejvíc bolí v noci. Proto budou služby zahájeny v sobotu dopoledne," řekl Chládek.   Kraj počítal s otevřením zařízení už loni na přelomu listopadu a prosince. Podle Chládka se zahájení pohotovosti zpozdilo kvůli řadě povolení, které jsou nutné k registraci zařízení. "Poslední povolení chybělo od jaderného ústavu kvůli provozu rentgenu. Rekonstrukce ordinace a vybavení zařízením bylo paradoxně rychlejší," doplnil.     Zubní pohotovost v Rakovníku fungovala do roku 2004. Podle Chládka ji pak zrušili zubaři, jelikož prý nevydělávala. Pacienti tak museli s urgentními případy jezdit do Prahy a později do Kladna. Pohotovost se v nemocnici bude nacházet ve stejném oddělení jako středočeská záchranná služba, pod níž rovněž bude zařízení spadat. Původní plán ovšem počítal s možností, že by zubaři drželi pohotovost ve svých ordinacích. S tím ale nesouhlasili. Místnost v nemocnici proto kraj získal do pronájmu.   mar snm  