 LN: Jedenáct výrobců léků žaluje ministerstvo zdravotnictví  Praha 10. ledna (ČTK) - Jedenáct farmaceutických firem podalo žalobu na ministerstvo zdravotnictví kvůli stanovování maximálních cen léků a částek, které za ně mají platit zdravotní pojišťovny. Další výrobci žalobu zvažují. Ve sporech jde podle odborníků o miliardy korun. Píšou to dnešní Lidové noviny. Farmaceutické firmy však prý více než o náhradu škody usilují o změnu systému stanovování úhrad, který je podle nich příliš komplikovaný a těžko předvídatelný.   "Dosud evidujeme žaloby od celkem jedenácti různých farmaceutických společností," uvedl mluvčí ministerstva zdravotnictví Vlastimil Sršeň. Dodal, že žaloby se týkají celkem 23 rozhodnutí o cenách a úhradách léků. Ústav pro kontrolu léčiv, který výši úhrad stanovuje, se k žalobám nechtěl vyjádřit.   "V oboru se mluví o patnácti až dvaceti firmách, které žalobu zvažují," řekl Pavel Košek ze společnosti Teva. Zda k nim patří i tato společnost, Košek nesdělil.   Expert na lékovou politiku upozornil, že pokud by dvacítka firem podala žalobu za špatné určení úhrad a u soudu by vyhrála, mohl by jejich ušlý zisk činit až dvě miliardy korun. Farmaceutické firmy však prý usilují hlavně o změnu systému stanovování úhrad.   "Současný systém je nejen zbytečně složitý, ale zároveň netransparentní a obtížně předvídatelný jak pro výrobce, tak hlavně pro pacienty, lékaře a lékárníky," uvedla mluvčí firmy Zentiva Eva Chaloupková. Zentiva také podala žalobu.     Podle LN se pro výrobce léků stal impulsem vyhraný soudní spor firmy Abbott, která se žalobou bránila tomu, jak lékový úřad určil úhradu jejímu léku Tarka na snížení vysokého tlaku, tedy toho, co za lék platí zdravotní pojišťovny. Soud vloni uznal, že úřad spočítal úhradu špatně mimo jiné proto, že k výpočtu použil nesmyslné koeficienty.   vit  