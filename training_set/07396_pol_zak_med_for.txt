 Ve světových médiích bin Ládin předehnal královskou svatbu  Los Angeles 6. května (ČTK) - Britská královská svatba se stala jednou ze zpravodajsky nejsledovanějších událostí 21. století, ale okamžitě ji v žebříčku přebila smrt vůdce teroristické sítě Al-Káida Usámy bin Ládina. Vyplývá to z průzkumu společnosti Global Language Monitor, který dnes cituje agentura Reuters.   Od noci z neděle na pondělí, kdy americký prezident Barack Obama oznámil, že americké speciální komando bin Ládina zabilo při akci v pákistánském Abbottábádu, do čtvrtečního zveřejnění průzkumu, vygeneroval bin Ládinův příběh více než 84 miliony odvolávek v globálních médiích a na internetu.   Už nyní je tak bin Ládinova smrt třetí největší zpravodajskou událostí 21. století. Svatba britského prince Williama s Kate Middletonovou je nyní na páté příčce s více než 63 miliony odvolávek. Za ní s 56 miliony citací následuje náhlá smrt Michaela Jacksona v roce 2009.   Ovšem největší zpravodajskou událostí světa od 1. ledna 2000 zůstává vzestup Číny coby ekonomické a politické mocnosti; tomuto tématu už bylo věnováno více než 300 milionů vstupů. Na druhém místě se drží se 123 miliony zvolení Baracka Obamy prezidentem USA.   Texaská společnost Global Language Monitor (GLM) použila algoritmus ke zjištění citací v 75.000 nejvýznamnějších světových tištěných a elektronických médiích, internetu, blozích, Twitteru, Facebooku a dalších.   Do druhé desítky událostí, které zatím pohnuly jednadvacátým stoletím, pak podle jejího zjištění patří například válka proti teroru, válka proti hnutí Taliban, válka v Iráku a válka v Afghánistánu, stejně jako pátrání po bin Ládinovi. Ale například také smrt papeže Jana Pavla II., hurikán Katrina anebo nové, v letošním roce aktuální téma "Sociální média jako strategická zbraň".     Deset nejvýznamnějších zpravodajských událostí podle GLM:         1.  vzestup Číny coby světové mocnosti  2000     2.  zvolení Baracka Obamy prezidentem USA  2008     3.  smrt Usámy bin Ládina  2011     4.  WikiLeaks  2010     5.  britská královská svatba  2011     6.  smrt Michaela Jacksona  2009     7.  11. září 2001  2001     8.  zemětřesení,cunami a havárie jaderné elektrárny v Japonsku  2011     9.  vlna povstání v arabském světě  2011     10.  globální ekonomická krize  2008       dk mik  