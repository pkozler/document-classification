 Mrazivé počasí vedlo k evakuaci desítek tisíc lidí na jihu Číny  Peking 5. ledna (ČTK) - Evakuaci téměř 60.000 lidí si vynutilo mrazivé počasí v jižních oblastech Číny. Místní úřady se zároveň připravují na ohlášený další nápor mrazů. Mrznoucí déšť v uplynulých dnech postihl provincie Kuej-čou, Ťiang-si, Chu-nan, Čchung-čching a S'-čchuan; zemřel nejméně jeden člověk a pod ledem a námrazou se zřítilo na 1200 domů. Tisíce automobilů uvízly na cestách a uzavřeno muselo být několik ledem pokrytých silnic.   Jak napsala oficiální tisková agentura Nová Čína, mrazivé počasí také poškodilo statisíce akrů půdy se zemědělskými plodinami a jen v provincii Kuej-čou jsou ekonomické ztráty odhadovány na zhruba 45 milionů dolarů. Celkové hospodářské škody už překročily 200 milionu dolarů, oznámilo dnes ministerstvo pro civilní záležitosti.   Číňané mají ještě v živé paměti začátek roku 2008, kdy mrazivé počasí na jihu země způsobilo rozsáhlé výpadky proudu a dopravní chaos, v němž uvízly tisíce lidí.   dk ank  