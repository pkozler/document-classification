 Koruna na počátku nového týdne bez větších změn k euru i USD  Praha 31. ledna (ČTK) - Koruna zahájila nový týden bez větších změn, v 10:30 se její kurz pohyboval kolem 24,27 Kč/EUR a 17,80 Kč za dolar. K oběma měnám je tak proti pátku zhruba o pět haléřů silnější, vyplývá z informací serveru Patria Online.   Koruna má ale podle analytika Patria Finance Tomáše Vlka tendenci ztrácet v souvislosti s pokračujícím poklesem akcií ve světě. "Na ty doléhají nepokoje v Egyptě, které nabírají na intenzitě. Riziko svržení prezidenta roste a není jasné, co bude následovat. Navíc se nepokoje mohou šířit dál i do citlivé oblasti blízkého východu. Na trzích je tak znát příklon k tzv. bezpečnějším aktivům," uvedl.   Na síle podle Vlka nabírá švýcarský frank, japonský jen i dolar. Jeho zisky ale nejsou výrazné, proti euru se obchoduje na 1,3620 USD/EUR. Ropa míří vzhůru právě kvůli možnému šíření nestability do oblasti produkce.   "Trhy budou nadále pozorně sledovat zprávy z arabského světa, vedle toho dnes může obchodování ovlivnit index nákupních manažerů v oblasti Chicaga," upozornil Vlk. "Z eurozóny se čeká první odhad lednové inflace, který může přitáhnout více pozornosti než jindy vzhledem k čtvrtečnímu jednání ECB a jestřábímu posunu v její rétorice," dodal.   kri jw  