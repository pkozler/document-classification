 Na zlínský úřad práce se dnes nově zaregistrovaly stovky lidí  Zlín 3. ledna (ČTK) - Na zlínský úřad práce a jeho pobočky se dnes nově zaregistrovaly další stovky propuštěných lidí. Jen dopoledne jich bylo více než 200. Situace ale zřejmě nebude tak dramatická jako ve stejném období vloni, kdy se jich ihned po Novém roce přihlásilo téměř 500. Meziročně více se ale hlásilo v posledním týdnu minulého roku, řekla dnes ČTK mluvčí zlínského úřadu Miriam Majdyšová.   "Nejhorší situace byla dnes ve Valašských Kloboukách, kde se do 12:00 zaregistrovalo přes 50 lidí. Je to velmi malá oblast, takže toto číslo je opravdu vysoké. Pro srovnání - ve Zlíně jich bylo 105," poznamenala Majdyšová. Zlínský úřad práce nemá nyní informace o tom, že by se některý podnik v regionu chystal hromadně propouštět.   Podle Majdyšové lidé ale často využili možnosti a skončili pracovní poměry dříve. Pro ty, co se zaregistrují v letošním roce, platí nové podmínky ohledně podpory v nezaměstnanosti. Novela zákona mimo jiné lidem odebírá možnost si k podpoře přivydělat a snižuje její výši, pokud dají výpověď nebo skončí v práci dohodou. Na podporu v nezaměstnanosti nově nemá nárok ani ten, kdo pobírá odstupné. Nárok má až po vyčerpání těchto peněz, většinou tedy po třech měsících.   "Za poslední týden loňského roku se zaevidovalo 353 nových lidí, a to je docela hodně. Jen na Silvestra se zaevidovalo 51 lidí. Toto je přitom většinou období, kdy tady na úřadě nikdo není," řekla mluvčí.   Analytici předpokládají, že míra prosincové nezaměstnanosti bude vyšší než v listopadu. Čísla zveřejní ministerstvo práce a sociálních věcí v pondělí 10. ledna. Ve Zlínském kraji v listopadu bylo bez práce 29.081 lidí, kteří mohli ihned nastoupit do zaměstnání. Míra nezaměstnanosti zůstala na říjnové úrovni, činila 9,6 procenta.   slu sap  