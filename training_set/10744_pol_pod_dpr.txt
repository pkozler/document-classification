 Španělsko má dva letouny L-159 z výměny za dopravní letadla CASA  Praha 12. ledna (ČTK) - Dva české podzvukové letouny L-159, které ministerstvo obrany vyměnilo za jedno z transportních letadel CASA, jsou již ve Španělsku. Další tři podle informací ministerstva obrany převzala firma Omnipol, která celý obchod včetně výměny zprostředkovala, sdělil dnes ČTK mluvčí ministerstva obrany Jan Pejšek. Ředitel Omnipolu Michal Hon odmítl situaci komentovat.   Ministerstvo obrany v roce 2009 uzavřelo smlouvu na pořízení čtyř nových dopravních letadel španělské výroby. Tři stroje nakoupilo přímo, jeden vyměnilo za pět českých letounů L-159, které se vláda zatím marně snažila udat do zahraničí.   Kde najdou uplatnění další tři české bitevní letouny, není zatím jasné. "Ve smlouvě je uvedeno, že budou sloužit k výcviku pilotů ze zemí NATO. Je proto věcí odběratele, jakým způsobem tuto věc bude realizovat," sdělil ČTK Pejšek. Podle schváleného časového rámce se má obchod uzavřít do konce roku. Češi již mají k dispozici všechny čtyři transportní letadla CASA.   "Vzhledem k tomu, že se celá kauza stala předmětem trestního řízení, tak bez komentáře," reagoval šéf Omnipolu Hon na dotaz ČTK, kolik českých bitevníků našlo uplatnění ve Španělsku či jinde v zahraničí. Kvůli tomu, že obrana miliardový nákup uskutečnila bez výběrového řízení, poslala Evropská komise Česko k soudu, který konečný verdikt v kauze zatím nevyslovil. Nákupem se zabývá také česká policie.    Ve Španělsku jsou zatím dva starší dvoumístné stroje, určené pro výcvik nových pilotů. Místo použitých letadel v českém letectvu zaujaly dva nové dvoumístné letouny, které na základě smlouvy s ministerstvem obrany postavil výrobce Aero Vodochody ze čtyř jednomístných L-159, které byly po vyrobení zakonzervovány.   Přestavba jednomístných letadel na dvoumístná stála podle informací ministerstva obrany 200 milionů korun. Oba cvičné stroje obdrželi čeští letci v loňském roce.   Nákup dopravních letadel CASA byl podle odborníků i médií podezřelý. Kontrakt byl podepsán v roce 2009, den před nástupem tehdejšího náměstka ministra Martina Bartáka do funkce šéfa resortu. Evropské komisi se nelíbí, že ČR údajně nedodržela předpisy EU týkající se zadávání veřejných zakázek, když o zakázce za 132 milionů eur (téměř 3,5 miliardy korun) rozhodla bez výběrového řízení.   Za uzavřením dohody s koncernem EADS, který letadla CASA vyrábí, a Španělskem podle médií stál údajně Bartákův náměstek Jan Fulík, kterého Vondra letos v listopadu z funkce odvolal. Fulík však nadále zůstává zaměstnancem ministerstva obrany, kde podle tiskového odboru "připravuje koncepční materiál dle zadání ministra obrany". Fulík je nyní řadovým zaměstnancem ministerstva, uvedl Pejšek.   tmn rot  