 ČOI: Na veletrhu Svět dětí se prodávala závadná dětská postýlka  Hradec Králové 24. května (ČTK) - Inspektoři České obchodní inspekce (ČOI) objevili na veletrhu Svět dětí, který byl na konci dubna v Hradci Králové, závadnou dětskou postýlku. Při jejím používání hrozilo, že z ní malé dítě vypadne. Další vyšetřování inspekce povede u výrobce postýlky. ČTK o tom dnes informovala mluvčí ČOI Miloslava Fléglová.   Inspektoři zjistili, že vzdálenost mezi horní stranou lehací plochy a horní hranou bočnice či čelem postýlky je pouze 20 centimetrů, zatímco norma stanoví vzdálenost nejméně 30 centimetrů. "Tím, že rošt je ve své nejvyšší poloze pouze 20 centimetrů od horního okraje, postýlka se stává nebezpečným výrobkem," uvedla inspekce.   Vedle prodejce postýlky inspektoři kontrolovali dalších deset prodejců a celkem zjistili tři závady. Jeden z prodejců neseznámil spotřebitele s cenami dětského a kojeneckého textilu. K dispozici měl pouze ceník s velkoobchodními cenami. Další prodejce neměl informace o způsobu použití dětského kočárku, a to návod na prvotní sestavení, návod na skládání, rozkládání a varovná upozornění podle státní normy. V jednom případě bude s prodejcem vedeno správní řízení a zbylé dva čeká další vyšetřování.   ry jpt  