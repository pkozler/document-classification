 Vítek: Pokud Sazka nezaplatí do 17.ledna, navrhnu její insolvenci  Doplnili jsme reakci Sazky v 1., 4. a 5. odstavci.   --------------------    Praha 3. ledna (ČTK) - Pokud loterijní společnost Sazka plně neuhradí nejpozději do 17. ledna 2011 své dluhy vůči podnikateli Radovanovi Vítkovi, ten podá na firmu k soudu insolvenční návrh. Vítek, který se nedávno stal největším věřitelem Sazky, o tom dnes informoval ČTK v tiskové zprávě. Vyzval také akcionáře Sazky k rychlému řešení situace a výměně jejího vedení. Sazka v reakci pro ČTK odmítla, že by by měla závazky vůči Vítkovi a že by se se nacházela v insolvenční situaci.   "Je v zájmu akcionářů i věřitelů, aby Sazka fungovala a generovala co největší zisk, ne aby svou ztrátu ještě prohlubovala. Současný management Sazky prokázal svou neschopnost společnost řídit a měl by odejít. Jen v takovém případě se dá najít schůdné řešení celé situace," uvedl Vítek. Sazka podle něj neplní své splatné závazky, zatímco její vedení prý očerňuje věřitele a obchodní partnery a podává klamné informace akcionářům.   Vedení Sazky podle Vítka požaduje přes miliardu korun po Komerční bance za údajné poškození pověsti a dobrého jména. Komerční banka Vítkovi svou pohledávku vůči Sazce v polovině prosince postoupila. Vítek dodal, že Sazce oddalováním řešení splatnosti dluhu dlužná částka narůstá, protože splatná pohledávka za Sazkou je nyní úročena téměř 20procentním sankčním úrokem.   "Sazka neeviduje žádné závazky vůči společnosti CPI nebo Radovanu Vítkovi," reagoval mluvčí Sazky Zdeněk Zikmund. "Pokud je nám známo, ani akcionáři společnosti neobdrželi ze strany CPI nebo Vítka žádnou oficiální nabídku, na kterou se ve sdělovacích prostředcích odvolává," reagoval mluvčí Sazky Zdeněk Zikmund. CPI je realitní skupina, jejíž většinovou majitelkou je Vítkova matka Milada Mladá.   Sazka podle Zikmunda v rozporu s Vítkovými tvrzeními není ve ztrátě, ale vytváří zisk, který do konce listopadu 2010 překročil 1,25 miliardy Kč. "Sazka kategoricky odmítá, že by akcionářům podávala klamné informace. Právně, ani ekonomicky se nenachází v insolvenční situaci a v této souvislosti zvažuje právní kroky. Představenstvo a dozorčí rada společnosti se vývojem situace pravidelně zabývají a vyjádří se v průběhu tohoto týdne," doplnil Zikmund.   Vítek připravuje plán restrukturalizace a fungování firmy. Chce navrhnout způsob oddlužení Sazky a vyrovnání všech jejích závazků i nový způsob financování českého sportu. Plán restrukturalizace chce Vítek představit prostřednictvím prezidenta fotbalového klubu Sigma Olomouc Josefa Lébra akcionářům Sazky počátkem ledna.   Sazka, kterou vlastní ze zhruba 68 procent Český svaz tělesné výchovy (ČSTV), čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů. Podle podnikatele Martina Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek. Finanční pomoc Sazce nabídla také společnost Penta, která vlastní konkurenční společnost Fortuna.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu. Vítek je spojen s realitní skupinou CPI, která v Česku a na Slovensku vlastní kolem 13.000 nájemních bytů.   fd dvd  