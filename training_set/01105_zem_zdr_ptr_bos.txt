 V Německu bylo vyrobeno až 3000 tun krmného tuku s dioxinem  V 1. odstavci jsme rozšířili o vývoz podezřelých vajec do Nizozemska a doplnili další podrobnosti průběžně od 6. odstavce.   --------------------    Berlín/Praha/Brno 5. ledna (zpravodajové ČTK) - V Německu bylo vyrobeno až 3000 tun krmného tuku pro zvířata kontaminovaného rakovinotvorným dioxinem, kvůli jehož výskytu ve vejcích a mase nechaly tamní úřady preventivně zavřít přes 1000 zemědělských farem a drůbežáren. Uvedla to dnes agentura DPA s odvoláním na zprávu německého ministerstva zemědělství. Do jiných států EU podle ní závadné krmivo vyvezeno nebylo, 136.000 potenciálně kontaminovaných vajec ale putovalo na počátku prosince do Nizozemska. České úřady zahájily preventivní kontroly.   Státní veterinární správa ČR (SVS) nemá od německých kolegů informace, že by se závadné krmivo nebo jiné výrobky dostaly do Česka, sdělil dnes ČTK mluvčí veterinární správy Josef Duben. Dodal, že šéf SVS Milan Malena přesto nechal v Česku vybrat distribuční centra, kam by mohly případné závadné výrobky směřovat, odebrat u některých kontrolní vzorky a vyšetřit je na přítomnost dioxinů.   Státní zemědělská a potravinářská inspekce (SZPI) zahájila kvůli kauze preventivní kontroly potravin v českých obchodech. "Zahájili jsme v obchodních sítích intenzivní monitoring vajec a drůbežího masa původem z Německa," řekla ČTK Petra Hoferková z oddělení komunikace SZPI. "Zatím ale nemáme informace, že by se kontaminované výrobky dostaly na český trh," dodala.   "Je více než zřejmé, že SVS by tedy měla zpřísnit kontroly ze zahraničí dovážených živočišných potravinářských výrobků i surovin, tak jak navrhuje připravované nařízení vlády o kontrole dovozů, na kterém s ministerstvem zemědělství Potravinářská komora ČR úzce spolupracuje," uvedla mluvčí Potravinářské komory Dana Večeřová. Podle návrhu by dovozci do budoucna měli například povinnost informovat dopředu o dovážených zvířatech a surovinách živočišného původu. Podobné nařízení nedávno zavedlo Maďarsko.   Tuky, do nichž výrobce ze severu Německa přidával látky určené výhradně pro technické využití, putovaly podle německého ministerstva zemědělství v listopadu a prosinci 25 zpracovatelům ve čtyřech spolkových zemích. Tvořily dvě procenta až deset procent stravy drůbeže a prasat, celkově tak mohly kontaminovat 30.000 až 150.000 tun krmiva pro hospodářská zvířata, uvádí zpráva ministerstva pro zemědělský výbor Spolkového sněmu. Ten se chce největším dioxinovým skandálem v zemi za posledních několik let zabývat na mimořádné schůzi.   Německá ministryně zemědělství Ilse Aignerová dnes oznámila, že úřady dioxin objevily už v osmi z 16 spolkových zemích. Už dříve do odvolání zavřely na 1000 zemědělských podniků v nejpostiženější z nich, Dolním Sasku, přes 140 závodů muselo přerušit prodej vajec a masa také v sousedním Severním Porýní-Vestfálsku. Utraceno bylo okolo 8000 slepic z chovu, v jehož vejcích byla několikanásobně překročena povolená hranice obsahu dioxinu.   Spotřebitele úřady přesto uklidňují, že žádné bezprostřední nebezpečí pro ně nehrozí. Zatím však netuší, kolik kontaminovaných vajec či masa se dostalo do prodeje. Testy prý potrvají několik týdnů. Severní Porýní-Vestfálsko dnes na svém webu zveřejnilo první šarže potenciálně kontaminovaných vajec. Stále také není známa přesná příčina výskytu dioxinu v nich. Souvislost s kontaminovaným krmivem je jen jednou z verzí vyšetřování.   To se nyní soustředí na severoněmeckou firmu, která závadné tuky pro krmné směsi údajně už několik let vyráběla. Policie dnes provedla v jednom z jejich závodů razii. V reakci na tuto kauzu začali němečtí politici volat po zpřísnění kontrol výrobců krmiv a vyšších trestech pro ty, kteří pravidla poruší.   Ačkoli se úřady, politici i svaz maloobchodu snaží Němce uklidňovat, že jim žádná rizika při konzumaci vajec nehrozí, podle oborové agentury MEG zájem o ně v obchodech citelně klesl. Svaz ochrany spotřebitelů zase doporučil v současnosti preventivně vejce a drůbeží maso z jídelníčku vynechat.   Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   fln ktp lab dvd mha vju  