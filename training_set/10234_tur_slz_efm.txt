 Lázním Poděbrady loni klesl hrubý zisk o 15 pct na 39 mil. Kč  Poděbrady (Nymbursko) 24. června (ČTK) - Lázním Poděbrady loni klesl hrubý zisk o sedm milionů na 39 milionů korun. Tržby vzrostly o tři miliony na zhruba 258 milionů korun, uvedly lázně ve výroční zprávě. Výši zisku ovlivnil růst nákladů, mimo jiné .na energie a osobní náklady na zaměstnance.   Na celkových tržbách se léčebné pobyty podílely více než 80 procenty, zbytek zajistily tržby z pronájmů a provozu restaurací. Největší tržby zajistili domácí hosté, bylo to 61 procent. Cizinci se na nich podíleli ze 3,5 procenta. Pobyty hrazené ze zdravotního pojištění tvořily asi 16 procent z celkových tržeb.   Tržby za pobyty cizinců vzrostly meziročně o 43 procent na 8,8 milionu korun. Tržby za domácí klientelu vzrostly o osm procent 158 milionů korun. Za pobyty hrazené ze zdravotního pojištění firmě vzrostly tržby o 1,3 procenta na 41 milionů korun.   Upadající zájem zahraniční klientely se podařilo zvrátit využíváním nově zrekonstruovaného čtyřhvězdičkového hotelu Zámeček. Loni si firma na jeho rekonstrukci vzala úvěr 66 milionů korun.   Počet lázeňských hostů v roce 2010 byl 5390, což znamená pokles o 50 pacientů proti předchozímu roku. Pacientů cizinců přijelo o 59 více, v Poděbradech se jich léčilo 315. V tržbách byl pokles celkového počtu pacientů kompenzován nárůstem pacientů Centra časné rehabilitace. Lázně loni celkem podaly zhruba 455.000 procedur.   Na opravy majetku vynaložily lázně loni čtyři miliony korun. Zahájily modernizaci centrálního systému vytápění, které si do konce letošního roku vyžádá přes 50 milionů korun.   zik mol  