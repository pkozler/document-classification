 Heger představil tři reformní zákony, přesměruje peníze do platů  --------------------    Ke zpravodajství: AUDIO   --------------------    Praha 27. ledna (ČTK) - Kvalitnější péči, dostupnější a rychlejší záchrannou službu, větší práva pacientů a možnost konzultovat léčbu s dalším lékařem, přinesou podle ministra zdravotnictví Leoše Hegera (TOP 09) tři reformní zákony, které chystá jeho úřad. Heger dnes návrhy zákonů o zdravotních službách, o specifických zdravotních službách a o zdravotnické záchranné službě představil novinářům. V červnu by podle něj měly zamířit do legislativní rady vlády a od ledna příštího roku by měly platit.   Ministr chce reformami přispět také k lepšímu využití peněz zdravotnictví a přesměrovat peníze do platů zdravotníků. Dosud peníze směřovaly hlavně na nové přístroje. Právě situace kolem hromadných výpovědí lékařů, kteří protestují proti platovým podmínkám, nyní nejvíce zaměstnává Hegera i celou vládu.   O situaci ve zdravotnictví kvůli odchodům nespokojených lékařů jednala ve středu vláda. Klíčová debata o tom, jak lékaře od výpovědí odradit, se ale odehrála až na neformálním obědě koaličních lídrů. Na utajovanou schůzku, jejímž horkým tématem byla právě situace ve zdravotnictví, byl pozván i Heger. V médiích se objevily informace, že Heger na schůzce dostal mandát k jednání s lékaři. Koaliční politici ale nezveřejnili, na jakém řešení se dohodli.   Podle Hospodářských novin by záchranný plán mohl spočívat v tom, že vláda změní úhradovou vyhlášku a navýší paušální platby pojišťoven nemocnicím. Úspory by kabinet mohl hledat také v přecenění léků a úsporách při nákupech. Heger by měl se zástupci pojišťoven jednat dnes odpoledne.   Heger už dříve řekl, že chce zdravotnictví měnit postupně, nehodlá dělat převratné změny jednorázovým balíkem sedmi zákonů, jako to chtěl udělat jeho předchůdce Tomáš Julínek (ODS). Jemu se z celé reformy podařilo prosadit jen regulační poplatky u lékaře, v lékárně a nemocnici.   Heger chce tímto směrem ve své reformě pokračovat - novelou zákona o veřejném zdravotním pojištění chce zrušit zákaz připlácení. Od premiéra Petra Nečase (ODS) dostal za úkol připravit podmínky pro připojištění.   Minulý týden představil Heger protikorupční strategii, která má zamezit únikům peněz za předražené nákupy léků nebo přístrojů. Zdravotnictví spotřebuje ročně kolem 280 miliard korun, korupce mu podle Transparency International odebere zhruba desetinu. Protikorupční strategie je prvním krokem reformy, na niž české zdravotnictví čekalo dvě desítky let.   nam ner rot  