 Rada šumavského parku nezpochybnila použití pastí proti kůrovci  --------------------    Ke zpravodajství: AUDIO   --------------------    Vimperk (Prachaticko) 13. května (ČTK) - Nově jmenovaná rada parku, v níž chybí zástupci ekologů, vyjádřila na svém dnešním jednání podporu řediteli Janu Stráskému v postupu boje proti kůrovci. Nijak nezpochybnila ekology a vědci kritizované rozmisťování otrávených pastí na kůrovce, na něž neměl Stráský udělenou výjimku, ani použití feromonů na živých stojících stromech. Obě opatření šetří Česká inspekce životního prostředí. Rada řediteli parku uložila, aby připravený plán obranných opatření realizoval a průběžně vyhodnocoval, řekl Stráský po jednání ČTK.   Plán obranných opatření na radě prezentovali čtyři z osmi tvůrců. Rada podle ředitele diskutovala především o tom, zda opatření budou po omezeních, které do návrhu plánu vnesl ministr životního prostředí Tomáš Chalupa (ODS), dostatečně účinná. "Nakonec mi uložila, abych ten plán realizoval a na dalších jednáních rady vyhodnocoval," shrnul ředitel. Rada mu prý ale vytkla, že vedení parku málo komunikuje a veřejnosti nedostatečně vysvětluje jednotlivé kroky.   Rada diskutovala i o otrávených lapácích, údajně rozmístěných i v bezzásahových zónách parku, podle inspekce životního prostředí každopádně bez udělení potřebné výjimky. A také o feromonových odparnících přibitých na stojících smrcích, jež se v parku podle lesníků nikdy v historii nepoužívaly. "Přítomným bylo jasné, že to je běžný postup a vůbec se k tomu nediskutovalo z hlediska použití, ale účinnosti - bude-li toho dost, bude-li to stačit, když se omezila některá území. Nijak se nezpochybňovalo použití jednotlivých obranných opatření," uvedl Stráský.   Kůrovec se na Šumavě rojí už i v horských lesích nad 1000 metrů nad mořem. Podle lesníků se několik prvních dnů nepodařilo zachytit. Nyní je podle ředitele rojení kůrovce už ve střetu s obrannými opatřeními. Zatímco loni bylo v parku před rojením umístěno na 35.000 lapáků a lapačů, letos ve stejném období to bylo jen 11.300. Některá opatření (feromony na živých stromech) jsou podle ředitele ale pětinásobně účinná.   Stráský nechal rozmístit na zhruba 5000 živých stromů sáčky s feromony, aby na ně nalákal kůrovce. To se podle lesníků nikdy nedělalo. Ministr životního prostředí Chalupa přitom Stráskému doporučil, aby při asanaci kůrovce použil co nejstandardnější metody. Podle ekologů Stráský vědomě a záměrně rozšiřuje kůrovce do zdravých lesů v národním parku. Lákání kůrovce na zdravé stromy je metoda, kterou normálně nepoužívají ani běžní lesníci v hospodářských lesích - natož pak v národním parku. Dělá to pouze ten, kdo dopředu ví, že chce určitou část lesa pokácet, míní.   Nově jmenovaná rada parku dnes svým předsedou zvolila ředitele Regionální rozvojové agentury Šumava Miloše Picka. Jeho zástupcem se stal starosta Modravy Antonín Schubert. V osmačtyřicetičlenné radě je delegováno 25 členů ze zákona, zbytek jmenoval ředitel parku Jan Stráský.   Jaroslava Mikešová mol    