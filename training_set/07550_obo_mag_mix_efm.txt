 H&amp;M nabídne kolekci retro dřeváků Hasbeens  --------------------    Ke zpravodajství: ilustrační FOTO ve Fotobance  ID foto: F200911260083801   --------------------    Stockholm 20. ledna (ČTK) - Prodejce módních oděvů Hennes &amp; Mauritz pokračuje ve své spolupráci se známými jmény. Společnost dnes oznámila, že ve svých obchodech bude prodávat kolekci retro dřeváků vyrobenou ve spolupráci se společností Swedish Hasbeens.   Swedish Hasbeens vyrábí ručně luxusní dřeváky, které vycházejí ze stylu 70. let. Zakládá si na tom, že používá přírodní materiály a její produkce je šetrná k životnímu prostředí. Dřeváky firmy obouvají mimo jiné i americké herečky Sarah Jessica Parkerová a Maggie Gyllenhaalová. Levnější sortiment modelů vytvořených speciálně pro H&amp;M se má objevit ve 150 obchodech firmy po celém světě v dubnu.   H&amp;M již delší dobu nabízí módní kolekce vytvořené ve spolupráci s předními návrháři či známými osobnostmi. V minulosti již firma spolupracovala s návrháři jako Karl Lagerfeld, Roberto Cavalli, Viktor &amp; Rolf, Stella McCartneyová, Jimmy Choo či zpěvačkami Madonna a Kylie Minogue. Podle analytiků značkové kolekce sice příliš nepodpoří celkové tržby, daří se jim však přilákat zájem zákazníků. H&amp;M je podle tržeb třetím největším maloobchodním prodejcem oděvů na světě.   Dřeváky Hasbeens se prodávají ve více než 20 zemích světa za cenu až zhruba 500 USD (přes 9000 Kč). Největšími trhy firmy jsou Švédsko a Spojené státy. Ve fiskálním roce 2010/2011 společnost očekává tržby kolem 50 milionů švédských korun (136,2 milionu Kč), napsala agentura Reuters.   irl vju  