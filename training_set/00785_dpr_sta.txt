 Řidiče čekají v létě objížďky kvůli opravám ve Vyškově či Vranově  Brno 22. května (ČTK) - Během května se na území Jihomoravského kraje začínají opravovat další úseky silnic včetně mostu v Modřicích u Brna a silnice mezi Moravskou Novou Vsí a Lanžhotem. Tím započne většina oprav, které měly být zahájeny do léta, sdělil ČTK ředitel Správy a údržby silnic Jihomoravského kraje Jan Zouhar. Největší komplikace včetně uzavírek podle něj budou v létě zřejmě představovat opravy průtahu Vyškova a Vranova nad Dyjí, kde práce začaly už v dubnu.   V Jihomoravském kraji se letos opravuje nejméně 16 úseků různých silnic, jde o investice řádově za stovky milionů korun.   Od počátku května začaly opravy na dalších několika úsecích, včetně silnice mezi Tasovem a Lipovem nebo na mostu v Domašově na Brněnsku. Tyto stavby navázaly na asi šest dalších, které byly na území kraje zahájeny v dubnu. Podle Zouhara tak byla zahájena většina rekonstrukcí, které kraj naplánoval do léta. Ještě v červenci ale z významnějších projektů započnou opravy přestupního uzlu integrované dopravy v Moravském Krumlově nebo rekonstrukce přestupního uzlu v Šakvicích na Břeclavsku.   "Největší dopravní problémy asi budou v létě kvůli uzavírkám ve Vyškově a Vranově nad Dyjí, kde se opravuje průtah městem," uvedl Zouhar.   Například průjezd Vranovem je jen na povolenky, řidiči nyní musí jezdit objížďkami přes Uherčice. Výjimku mají povolenu třeba sanitky, ale i turisté ubytovaní ve městě.   Kraj aktuální opravy silnic platí z evropských dotací i z půjčky od Evropské investiční banky. Vedení regionu v březnu uvedlo, že v souvislosti s krizí, kdy mají stavební firmy méně zakázek, ušetří kraj na opravách silnic během letoška až 350 milionů korun. Hodně zakázek získala v tendrech kraje firma Skanska.     lab hj  