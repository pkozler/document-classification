 Lázním F. Lázně klesl v loňském roce zisk na půl milionu korun  Františkovy Lázně (Chebsko) 19. května (ČTK) - Společnost Lázně Františkovy Lázně (LFL) vytvořila loni zisk kolem půl milionu korun. Znamenalo to meziroční pokles zhruba o pět milionů korun. Výsledek hospodaření ovlivnil hlavně pokles tržeb od zahraničních cestovních kanceláří o 22 milionů korun a rovněž snížení úhrad od zdravotních pojišťoven asi o 16 milionů korun. ČTK to dnes oznámil generální ředitel LFL Josef Ciglanský.   Celková výše tržeb LFL se podle Ciglanského vloni v porovnání s rokem 2009 snížila o 50 milionů korun na zhruba 501 milionů Kč. Celkový počet lázeňských hostů v roce 2010 byl 33.550, z toho 43,5 procenta byla tuzemská klientela. Hostů přijelo za léčením v porovnání s předchozím rokem o 557 více. Zkrátila se však délka jejich pobytu. Pobytových dnů tak bylo 353.468, meziročně méně o sedm procent, uvedl ředitel.   Na opravy majetku vynaložily LFL loni 11,2 milionu korun, investice dosáhly výše 8,2 milionu korun. Největší akcí bylo zprovoznění nového lobby baru v lázeňském domě Savoy za dva miliony korun. "Uvedli jsme do provozu kryosaunu a nové vany v Císařských lázních, v Royalu je nové lymfocentrum, jediné svého druhu v našem kraji. Loni jsme zaměstnávali kolem 650 lidí a na stejném čísle zůstaneme i letos," konstatoval Ciglanský.   Loňský vývoj společnosti LFL poznamenala krize cestovního ruchu v Německu a snížení poptávky po lázeňských službách. Ve druhém pololetí došlo i k poklesu hostů ze segmentu komplexní lázeňské péče. Nejspíše to byla reakce pojišťoven na očekávanou nejistotu v úspěšnosti výběru pojistného, uvedl ředitel. "Nyní se německé ekonomice už daří lépe. Věříme, že dojde k oživení i v poptávce po lázeňských službách," podotkl.   LFL ve svém letošním hospodářském plánu počítají, že dosáhnou výsledků na úrovni loňského roku. Počátkem roku přesunuly veškeré obchodní aktivity do nových prostor Infocentra František. "Před sobotním zahájením lázeňské sezony budeme mít v provozu nové vany v domě Adler. Pro hosty, kteří u nás již někdy bydleli, chystáme individuální nabídky. S novou sezonou zahájí činnost rovněž Aquaforum club určený pro věrné hosty," dodal ředitel.   vlm jpt  