 Schwarzenberg se obává, že kauza Danylyšyna může být politická  --------------------    Ke zpravodajství: FOTO/aktuality   --------------------    Praha 14. ledna (ČTK) - Ministr zahraničí Karel Schwarzenberg se obává, že kauzu bývalého ukrajinského ministra Bohdana Danylyšyna by tamní úřady nemusely projednat spravedlivě a že jeho stíhání může mít politické pozadí. Schwarzenberg to dnes řekl ČTK v reakci na rozhodnutí českého ministerstva vnitra udělit exministrovi politický azyl. Schwarzenberg věří, že případ nebude mít dopady na česko-ukrajinské vztahy. Ukrajinská diplomacie již vyjádřila své rozpaky, opozice naopak postoj českých úřadů uvítala.   Danylyšyn byl před časem v Česku zadržen na základě mezinárodního zatykače, protože čelí ve své zemi obvinění ze zneužívání ministerských pravomocí při sjednávání státních zakázek. Obvinění muž odmítá s tím, že má politické pozadí.   Dnes byl Danylyšyn propuštěn z pražské vazební věznice na příkaz státní zástupkyně, která tak reagovala na udělení politické ochrany. "Plně respektuji výsledek azylového řízení. Sdílím obavu, že v tomto konkrétním případě by se žadateli nedostalo na Ukrajině spravedlivého projednání případu a že stíhání může být motivováno politicky," uvedl šéf české diplomacie.   Schwarzenberg doufá, že vztahy s Kyjevem se nezhorší. "Naše země pojí historické vztahy - kulturní a mezilidské. Mnoho Čechů našlo v minulosti domov na Ukrajině a mnoho Ukrajinců žije zde v České republice," řekl český ministr.   Vedle Danylyšyna jsou stíháni také další členové někdejší vlády Julije Tymošenkové, která je nyní v opozici. Situaci na Ukrajině pozorně sleduje Evropská unie. Eurokomisař pro rozšiřování Štefan Füle v Kyjevě tento týden zjišťoval okolnosti právního postihu bývalých ministrů. Kyjev, který vyjadřoval snahu o přibližování s Evropskou unií, pak Füle za zacházení s opozicí napomenul.   Ukrajina patří do Východního partnerství EU s dalšími postsovětskými republikami (Moldavsko, Bělorusko, Ázerbájdžán, Arménie, Gruzie). Füle v Kyjevě zdůraznil, že v 21. století demokratická státní moc nemůže existovat bez nezávislého soudního systému a nezávislých médií. "Znovu musím upozornit na nezbytnost záruky, že se trestní zákonodárství nebude využívat k politickým cílům a zásady čestného, spravedlivého a nezávislého soudního procesu se budou plně dodržovat," řekl.   Danylyšyn není jediným ukrajinským občanem, který v poslední době žádal v Česku o azyl. V roce 2009 o něj či doplňkovou ochranu žádalo celkem 203 občanů Ukrajiny, plyne ze statistik ministerstva vnitra. Vnitro přitom v tomto roce vyhovělo jen devíti žádostem z Ukrajiny, v převážné většině z humanitárních důvodů.   Ukrajinci tvořili největší počet žadatelů z jedné země a na celkovém počtu se podíleli 16,2 procenta žádostí. Skoro 60 procent žadatelů přitom svou žádost podávalo už nejméně podruhé.   Za prvních deset měsíců loňského roku žádalo o azyl 69 Ukrajinců, kladně nebyla do konce října vyřízena ani jedna z nich.   Lucie Petrová jd rot  