 Ifo: Řecko své finanční závazky nebude schopno vyrovnat  Berlín 20. ledna (ČTK) - Řecko nebude schopno vyrovnat své finanční závazky, proto by se mělo s věřitelskými bankami dohodnout na restrukturalizaci. Řekl to dnes šéf německého ekonomického institutu Ifo Hans-Werner Sinn. Společné dluhopisy eurozóny, o nichž se v poslední době často hovoří, podle něj nic neřeší. Sinn tak znovu otevřel otázku, o které se už několikrát hovořilo, ale kterou nejvyšší místa v Berlíně i v Aténách vždy rázně odmítla.   "Řecko nebude schopno svůj dluh obsluhovat. Čím dřív si to uvědomí, tím to bude lepší pro všechny zúčastněné strany," řekl Sinn agentuře Reuters. "Proto by Řecko mělo uzavřít s věřitelskými bankami dohodu o restrukturalizaci dluhu, kde by banky část svých pohledávek odepsaly," dodal.   V posledních dnech se také objevily zprávy, že země eurozóny se zabývají plánem umožnit Řecku a dalším státům odepsat část dluhové zátěže za pomoci finančních prostředků z Evropského fondu finanční stability (EFSF). To ale podle šéfa institutu Ifo není dobrý nápad.   "Já osobně nevěřím, že je to to správné. Jedna věc je pomoci Řekům v krizi likvidity, když nemohou vyrovnat splatný státní dluh, ale úplně něco jiného je pomoci Řekům s restrukturalizací starých dluhů, které ještě ani nejsou splatné, a půjčit Řecku peníze, které si EFSF půjčí na kapitálových trzích," vysvětlil.   Část investorů takové úvahy považuje za případný další krok ve snaze Evropy zmírnit dluhovou krizi. Myšlenka, že by se mohl řecký dluh přesunout ze soukromých rukou do rukou vlád zemí Evropské unie tento týden znatelně otřásla finančními trhy. Evropská komise, stejně jako vlády Řecka a Německa, ale úvahy o chystané restrukturalizaci řeckého dluhu důrazně odmítla.   "Není pravda, že německá vláda připravuje restrukturalizaci řeckého dluhu," vzkázala dnes prostřednictvím svého mluvčího německá kancléřka Angela Merkelová. Informované zdroje ale agentuře Reuters ve středu řekly, že německé ministerstvo financí zkoumá náhradní plán, který by stanovil, jak se vypořádat se situací, kdy by Řecko muselo přestat splácet závazky a bylo nuceno svůj dluh restrukturalizovat.   spr jw  