 Slovenská vláda už nechce ovlivňovat ceny energií  Bratislava 12. ledna (ČTK) - Slovenská vláda už nechce zasahovat do cenové politiky předních dodavatelů energií. Kabinet navrhl zrušení zákona, podle kterého musely mít energetické firmy souhlas svých akcionářů na podání návrhu na úpravu cen regulačnímu úřadu. Zákon využil předchozí ale i současný kabinet na blokování návrhů plynáren SPP na zdražení zemního plynu pro domácnosti.   O cenách energií pro domácnosti na Slovensku stejně jako v Česku rozhoduje energetický úřad. Předchozí slovenská vláda pod vedením levicového premiéra Roberta Fica tlačila na firmy, aby ceny energií nezvyšovaly. Poté, co SPP opakovaně žádal Úřad pro regulaci síťových odvětví (ÚRSO) o úpravu cen plynu pro domácnosti, Ficův kabinet koncem roku 2008 prosadil silnější pravomoci státu při nastavení poplatků za energie od firem, v nichž má vláda podíl.   V SPP nebo regionálních distributorech elektřiny mají zahraniční akcionáři manažerskou kontrolu, ale stát kontroluje většinu akcií. Už na valné hromadě tak dokázal zablokovat snahy o úpravu cen. Když se firma navzdory chybějícími souhlasu svých akcionářů obrátila na ÚRSO, úřad musel její podnět odmítnout. Očekává se, že parlament návrhu vlády vyhoví a tato pravidla zruší. Podobně jako v minulosti tak na předložení cenového návrhu postačí souhlas vedení firmy.   Ceny energií pro domácnosti na Slovensku začátkem roku mírně stouply. Zemní plyn a elektřina zdražily o zhruba pět procent, dodávky tepla o šest procent. Vzrostl také poplatek za čištění odpadních vod.   boa vju  