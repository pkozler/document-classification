 Příjmy z hazardních her na Macau loni stouply o 58 procent  Hongkong 3. ledna (ČTK) - Příjmy z provozování hazardních her na Macau v loňském roce stouply o 58 procent na 188,34 miliardy patac (zhruba 442,9 miliardy Kč). Macao si tak upevnilo pozici největšího centra hazardních her na světě. K růstu přispívá vysoký zájem obyvatel Číny o hazardní hry. Vyplývá to z údajů, které na svých internetových stránkách zveřejnil úřad pro kontrolu a koordinaci hazardních her na Macau.   Ekonomika Macaa prudce roste v posledních deseti letech, kdy byl ukončen monopol na provozování kasin a trh se otevřel zahraničním firmám. Bývalá portugalská kolonie je nyní nejlukrativnějším trhem hazardních her na světě. Macao je rovněž jediným místem v Číně, kde jsou hazardní hry legální.   V posledních letech se z kdysi ospalého čínského města stalo největší centrum hazardu na světě a nejnovější údaje zřejmě ještě dále zvýší odstup Macaa od amerického Las Vegas. Někteří analytici očekávají, že příjmy porostou i v letošním roce, i když zřejmě o něco pomaleji.   Příjmy z turistiky a hazardních her se na celkovém hrubém domácím produktu Macaa podílejí více než polovinou. Mezi provozovatele kasin v oblasti patří americké giganty Las Vegas Sands, Wynn Resorts a MGM Mirage či domácí Galaxy Entertainment Group a SJM Holdings, napsaly agentury AP a Reuters.   Bývalé závislé území pod správou Portugalska tvoří poloostrov Macao a dva malé ostrůvky Taipa a Coloane o celkové rozloze 27 kilometrů čtverečních. Od roku 1999 je země s méně než půl milionem obyvatel pod správou Číny jako zvláštní oblast.   irl dvd  