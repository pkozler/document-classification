 Slovácké divadlo chystá premiéru příběhu o jednom velkém snu  --------------------    Ke zpravodajství: AUDIO   --------------------    Uherské Hradiště 5. ledna (ČTK) - Slovácké divadlo v Uherském Hradišti připravuje na 15. ledna světovou premiéru hudební komedie Modré květy. Půjde o dramatizaci románu francouzského prozaika, básníka a matematika Raymonda Queneaua. Do příběhu o jednom velkém snu a snaze vyrovnat se se svým já, autor vtěsnal spoustu humoru a pozoruhodných situací. Diváci budou svědky prolínání minulosti a současnosti, snění i bdění, řekl ČTK herec a mluvčí souboru Josef Kubáník.   Nastudování Modrých květů, které jsou na repertoáru divadla místo avizované Pitínského Vojny, se ujal Jakub Maceček. "Diváci se mohou těšit na zábavnou podívanou, protože román je strašně vtipný a zároveň je velmi jakoby zvláštní a poetický. Queneau patří mezi surrealisty, takže je to takový surrealistický humor. Není to klasická konverzační komedie. Jsou tam sice písničky, ale muzikál to také není. Jde tam i o vážná témata, ale rozhodně to není žádné drama," řekl ČTK režisér Maceček.   Slovácké divadlo bude podle Kubáníka prvním, které na světě po románu sáhlo a přeneslo jej na jeviště. "Nevíme, co je realita a co je sen a vzájemně se to prolíná. V tomto to není lehké téma. Pro Francouze je Queneau trochu posvátný, tak si na román možná ani netroufli. Je navíc hodně zařazen do historických souvislostí, které zná každý Francouz, ale u nás je lidé neznají. Takže my jsme tuto hodně složitou rovinu mohli v podstatě vypustit nebo velmi okleštit, což by ve Francii asi neprošlo," přiblížil Maceček.   Hlavní roli usínajícího pana Cidrolína vytvoří Martin Vrtáček. "Mám tři krásné dcery: Andrejku Nakládalovou, Pavlínku Vaškovou a Klárku Vojtkovou. Zamiluji se do Jitušky Joskové a mé druhé já v mých snech hraje Jožka Kubáník," přiblížil Vrtáček. "Vévoda de Auge je tím člověkem ve snu, ale může to být i alter ego hlavního hrdiny, jeho představa nebo cokoliv, co pod ním divák uvidí ve své fantazii," popsal svou roli Kubáník.   Maceček uherskohradišťský soubor dobře zná, v předchozích letech s ním připravil už tři inscenace, z nichž divácky nejúspěšnější byla mozaika ze života Francoise Villona s názvem Villon F. (Na krk oprátku ti věší). Kromě desítek vyprodaných repríz inscenace zabodovala během přehlídky České divadlo v Praze, kde skončila mezi třemi nejpozoruhodnějšími projekty roku 2007.   jav sap  