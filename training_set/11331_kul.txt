 Ve Slováckém divadle uspěl nejvíce muzikál Cikáni jdou do nebe  Uherské Hradiště 22. ledna (ČTK) - Muzikál Cikáni jdou do nebe se stal nejoblíbenější inscenací loňského roku uherskohradišťského Slováckého divadla. V tradiční anketě o Slováckého Oskara o tom rozhodli diváci. Pro muzikál o lásce, hrdosti a touze, který se stal populárním díky filmovému zpracování v 70. letech minulého století, se vyslovila i odborná kritika. Výsledky hlasování byly oznámeny na dnešním divadelním plese.   Muzikál Cikáni jdou do nebe posbíral v anketě většinu trofejí. Cenu pro nejoblíbenější herečku a herce totiž diváci udělili Pavlíně Vaškové a Tomáši Šulajovi, kteří v muzikálu hrají jedny z hlavních rolí. Muzikál plný emocemi nabitých hudebních čísel měl premiéru v listopadu loňského roku v režii Radka Balaše. Výkony herců diváky při závěrečném potlesku pravidelně zvedají ze sedadel.   "Jsem pyšná na to, že jsem v souboru Slováckého divadla, který je plný profesionálů, co mají rádi divadlo. Cenu si ale zaslouží každý z kolegů. Jeden vedle druhého totiž večer co večer hraje naplno a váží si plného hlediště," řekla ČTK Vašková.   O tom, že největší událostí loňského roku ve Slováckém divadle byl muzikál Cikáni jdou do nebe, se s diváky shodla i odborná kritika. Herecké výkony ale ocenila v jiných inscenacích. Nejlepší ženský herecký výkon podle kritiky odvedla Květa Fialová v roli Maude z komedie Harold a Maude, mezi herci u odborníků bodoval Zdeněk Trčálek jako Halibut komedie Penzion pro svobodné pány. Obě inscenace režíroval Igor Stránský.   Divadelní ples, na kterém byly vyhlášeny výsledky letošního Slováckého Oskara, tradičně patří mezi nejvýznamnější akce plesové sezony ve Zlínském kraji.   orv mkv  