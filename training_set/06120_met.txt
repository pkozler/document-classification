 Hladiny některých řek na Vysočině stoupají  Jihlava 15. ledna (ČTK) - Hladiny některých řek na Vysočině stoupají a očekává se jejich kulminace, jiné se během noci na dnešek vrátily do svého koryta. V regionu bylo k 7:30 na řekách vyhlášeno 11 prvních stupňů povodňové aktivity. Vyplývá to z údajů Českého hydrometeorologického ústavu. Hladiny by měly během dneška kulminovat.   Hladina Sázavy ve Žďáru nad Sázavou klesla během noci z druhého na první stupeň povodňové aktivity. Druhý stupeň platil i na Trnavě v Červené Řečici na Pelhřimovsku, říčka se vrátila do svého původního koryta.   První stupeň povodňové aktivity byl nově vyhlášen na Želivce v Želivi, Sázavě v místě zvaném Pohledští Dvořáci, Havlíčkově Brodě a Žďáru nad Sázavou. Stále pak platí na říčce Šlapance v Mírovce a také na Doubravě v Bílku na Havlíčkobrodsku, na Sázavě ve Světlé nad Sázavou a Chlístově, Jihlavě v Bransouzích a Ptáčově, Svratce v Dalečíně a Borovnici, na Oslavě v Dolních Borech.   Hasiči vyjížděli v pátek vpodvečer kvůli velké vodě na dvě místa, aby vyčerpali vodu ze sklepa. Sledovali také hladinu Sázavy a říčky Doubravy v obci Bílek.   Dnes by mělo být oblačno až zataženo, během dne přechodně polojasno. Nejvyšší teploty by se měly pohybovat od šesti do deseti stupňů. Přeháňky by se měly vyskytovat jen ojediněle.   kpe mal  