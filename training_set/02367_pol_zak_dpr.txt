 Moskva a okolí je ve smutku, oběti atentátu rozpoznány  --------------------    Ke zpravodajství: FOTO/aktuality   Přidali jsme v 1. a 2. odstavci sérii odvolání z funkcí, které v reakci na atentát nařídil prezident Medveděv.   --------------------    Moskva 26. ledna (zpravodaj ČTK) - Ruská metropole a Moskevská oblast se dnes zahalily do smutku na památku 35 obětí pondělního atentátu na letišti Domodědovo. Všechny oběti se podle úřadů podařilo rozpoznat, s výjimkou údajného atentátníka, kterému exploze odtrhla hlavu. Jeho identifikaci zřejmě umožní až analýza DNA.  Náčrtek  a  portrét  neznámého muže se mezitím objevily v tisku. Ruský prezident Dmitrij Medveděv dnes kvůli atentátu ohlásil první kádrové změny na ministerstvu vnitra.   "Podepsal jsem výnos o odstavení (Andreje) Alexejeva, šéfa řízení dopravy na ministerstvu vnitra, který zodpovídá za ústřední federální region," řekl podle ruské televize Medveděv. "Ti, kdo nepracují, jak třeba, budou potrestáni. Nechci slyšet od vedoucích představitelů dopravních společností, že nenesou odpovědnost, že odpovědná je policie," zdůraznil. Podle agentury RIA Novosti nařídil vyhodit i několik vedoucích pracovníků letiště Domodědovo. Ministrovi vnitra Rašidu Nurgalijevovi pak uložil, aby pořádně "zatřásl" celou dopravní milicí. "Pokud ti lidé nechápou, jak je třeba pracovat, najdeme jiné lidi," varoval Medveděv.   K odpovědnosti za útok se dosud nikdo nepřihlásil. V médiích se objevily různé verze, včetně varianty, že útok spáchala atentátnice v černém, kterou zahlédl jeden svědek, anebo že teroristé byli dva, žena a muž. Vyšetřovatelé však za základní verzi považují, že útočníkem byl muž evropského vzhledu, starý 30 až 40 let, který nálož odpálil na svém těle. Tomu by nasvědčoval i nález odtržené hlavy.   V dnešním tisku se objevila i verze, že útočník či skupina útočníků na Domodědovu byla součástí větší skupiny teroristů připravujících atentáty v Moskvě, a to i na Manéžním náměstí u Kremlu. Záměr však na konci loňského roku zhatil neúmyslný výbuch, když v domku u moskevského střeleckého klubu jedna z teroristek manipulovala s plastickou výbušninou. Část teroristů se pak tajným službám podařilo zatknout.   "Část ze skupin, které byly poslány do Moskvy uskutečnit útok, byla izolována ještě před Novým rokem a nemohly vykonat své záměry na jiných místech," řekl dnes novinářům v parlamentu generál Vladimir Kulakov.   Den smutku v Moskvě a přilehlé oblasti se projevuje především spuštěním vlajek na půl žerdi na úředních budovách. V chrámech, mešitách a synagogách se slouží zádušní bohoslužby; jedna se má konat i přímo na letišti. Tam lidé nadále kladou květiny k místu neštěstí.   Televize a kulturní zařízení zrušily zábavné pořady. Opatření postihlo i populární studentský svátek Taťjanin den, kupříkladu volba nejkrásnější moskevské studentky byla odložena na svátek žen 8. března. Obdobné kroky podnikly i univerzity ve vzdálenějších končinách země, například v sibiřském Tomsku či v povolžském Tatarstánu.   Celostátní smutek se v Rusku podle nepsaných pravidel vyhlašuje v případě, že počet obětí na životech přesáhne stovku.   K dnešnímu ránu byla podle úřadů ukončena identifikace všech obětí.   Podle listu Kommersant však příbuzní dlouho marně pátrali po lidech, kteří zmizeli v den atentátu. "Hledám svého bratra," řekl Konstantin Zubrickij; nezvěstný sourozenec se měl na letišti setkat se známým a zbyl tam po něm automobil s osobními věcmi. Ale při objíždění klinik buď před ním strážci zavírali dveře, anebo připouštěli, že seznam pacientů není úplný. Bratrovo jméno se nakonec objevilo v předběžném  seznamu  obětí, který dnes ráno zveřejnilo ministerstvo pro mimořádné situace. V seznamu je 27 ruských občanů, dva Rakušané, dva Tádžikové, Němka, Uzbek, Ukrajinka a Brit.   Sama identifikace v márnici však podle listu probíhala citlivě, za pomoci psychologa, po předchozím pohovoru s vyšetřovatelem a po prohlídce fotografií. Až pak podle psycholožky Olgy Serebrovské "maximálně šetrně" ukazovali pozůstalým samo tělo, a to nikoliv se všemi zraněními, ale jen část, "aby obrázek nepronásledoval člověka celý život".   "Muž pracoval jako taxikář a nikdy si nebral doklady sebou, vždy je nechával v autě," objasnila potřebu identifikace manželka jedné z obětí. Boris Smirnov sice stál poměrně daleko od výbuchu, ale přesto jej jedna střepina zasáhla do spánku.   V nemocnicích se podle ministerstva zdravotnictví dosud nachází 116 raněných.   msk mik  