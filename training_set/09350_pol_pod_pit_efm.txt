 Obce se zlobí na poštu, o rušení poboček s nimi prý nejedná  Malé Žernoseky (Ústecko) 24. ledna (ČTK) - Starostové některých malých obcí si stěžují na chování České pošty, která chce v rámci úspor zavřít až 1500 poboček. Vesnice by prý provoz poboček převzaly, ale pošta to nabízí jen některým a navíc s velmi nevýhodnými podmínkami. ČTK to dnes řekl místopředseda ústeckého krajského Sdružení místních samospráv Karel Drašner (Starostové a nezávislí). Podle České pošty jde o nepochopení problému, postupně se prý bude jednat v každé obci.   Státní pošta je sice v dlouhodobém zisku, který za loňský rok dosáhl až 280 milionů korun, kvůli chystané liberalizaci trhu se ale snaží redukovat náklady. Nejvíc to mají odnést pošty v malých obcích. "V celém Česku jich má celkem zaniknout asi 1500. Třeba u nás v (Ústeckém) kraji to prý bude 50 poboček každý rok, a to až do roku 2017," řekl ČTK Drašner, který starostuje v tisícovém Háji u Duchcova na Teplicku. O redukci se prý s nimi pošta ani oficiálně nebavila, starostové si prý informace musejí porůznu shánět sami.   Česká pošta odmítá, že by nekomunikovala, je prý ve styku jak se Sdružením místních samospráv, tak i se Svazem obcí a měst. "Rozhodně mluvím pravdu, když říkám, že s každou obcí jednáme. S obcemi však vše projednáváme postupně. Nechceme posílat dopisy, ale každou změnu osobně projednáváme. Je to tedy jen otázkou času, kdy se u té které místní samosprávy naši zástupci zastaví," řekla ČTK mluvčí pošty Marta Selicharová.   Kolika poboček se pošta zbaví, mluvčí nekonkretizovala, připustila ale, že se bude jednat "o stovky míst". Obce by přitom byly ochotné pobočky převzít. "Poště jsme sami vybudovali prostory, a teď do ní bude jezdit jen doručovatelka z nedalekého Oseka. Provoz bychom klidně převzali, spojili ho s podatelnou a Czech pointem, ale nikdo nám to ani nenabídl. Navíc bychom museli přijmout jednoho člověka navíc," řekl Drašner.   Státní firmě vytýká mimo jiné i to, že masivně propagovala Poštovní spořitelnu, která si získala na vesnici hodně klientů právě blízkostí pobočky, jež má být nyní zrušena. "Chci vidět, jak staří lidé jezdí autobusem pro peníze desítky kilometrů," dodal.   Takzvanou frančízu, tedy provozování pošty třetí stranou pod stejnou značkou, prý Česká pošta nabízí jen některým obcím. "A i s nimi jedná jen separátně, přičemž jim nabízí nevýhodné podmínky. Povinností přenášejí hodně a přitom mají velké sankce v řádu desetitisíců i milionu, ty smlouvy jsou naprosto nepřijatelné," řekl ČTK Drašner.   Sdružení místních samospráv čítá přes 1000 obcí a měst, které teď chtějí jednat přímo s ministrem vnitra a ředitelkou pošty. "Chci pro naše obce především oficiální informace o záměrech České pošty. Současný stav nahrává jen spekulacím, které ničemu neprospějí," uvedl předseda Sdružení místních samospráv Josef Bartoněk.   Pošta tvrdí, že ani zavření poboček není takový problém. "Máme příklady obcí, kde zásilky vydává místní živnostník, například od 19:00 do 20:00 či v obchodě po dobu otevírací doby," uvedla Selicharová. Popírá i myšlenky o nevýhodnosti nabízených smluv. "Kdyby byly podmínky nevýhodné, pošta ke spolupráci nikoho nezíská. Realita však svědčí o opaku. Výdejních míst už existuje 38," dodala.   jtb jpt  