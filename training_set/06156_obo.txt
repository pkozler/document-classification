 MPO vybralo 12 zemí, které jsou klíčové pro český export  Praha 12. května (ČTK) - Ministerstvo průmyslu a obchodu vybralo 12 prioritních zemí, které jsou klíčové pro český export a na něž nyní bude nejvíce zaměřena státní podpora. Nový seznam prioritních zemí se značným potenciálem růstu obchodní výměny je součástí aktualizované Exportní strategie na roky 2006 až 2010.   "Do výčtu prioritních zemí aktuálně patří Brazílie, Čína, Egypt, Indie, Kazachstán, Mexiko, Rusko, Srbsko, Turecko, Ukrajina, USA, Vietnam," uvedlo MPO na svých internetových stránkách. Při výběru prioritních zemí MPO spolupracovalo se Svazem průmyslu a dopravy, podnikatelskými organizacemi a Českou radou pro obchod a investice.   V Exportní strategii na roky 2006 až 2010 bylo původně stanoveno 19 zemí, které měly z hlediska českého vývozu prioritu. Byly mezi nimi například arabské státy, Čína, Vietnam, Bulharsko, Rusko, Ukrajina nebo Turecko.   MPO letos původní exportní strategii na roky 2006 až 2010 aktualizovalo, jelikož nová koncepce bude kvůli zatím neukončené přípravě systému podpory konkurenceschopnosti ČR platit až příští rok.   Exportéři by díky aktualizované strategii měli mít například možnost využívat databázi s informacemi o perspektivních obchodních příležitostech v zahraničí. Podle MPO mapa oborových příležitosti představuje průnik prioritních odvětví a poptávky v prioritních a zájmových zemích.   Stát chce také pomoci exportérům proniknout na trhy mimo Evropskou unii, do níž nyní směřuje většina českého vývozu. Mezi další priority aktualizované strategie patří podpora vývozu služeb a investic českých firem v zahraničí.   Aktualizovaná exportní strategie počítá i s podporou vzniku dalších vývozních aliancí, s přípravou nové koncepce prezentace ČR na mezinárodních veletrzích a výstavách a novým modelem podpory exportu a hospodářských zájmů ČR v zahraničí.   MPO chce do dvou let rozšířit o polovinu síť zahraničních kanceláří, které podporují tuzemské exportéry. Do projektu se kromě kanceláří agentury pro podporu obchodu CzechTrade zapojí také zahraniční pobočky agentury pro podporu podnikání a investic CzechInvest. Proexportní kanceláře se zároveň místo teritorií budou více věnovat perspektivním oborům pro český vývoz v různých částech světa.   beh vju  