 Růst prodeje mobilů bude letos mírně slabší, než se čekalo  Paříž 19. května (ČTK) - Růst prodeje mobilních telefonů bude v letošním roce mírně slabší, než se předpokládalo. Průzkumová agentura Gartner dnes snížila odhad letošního prodeje o deset až 15 milionů přístrojů, protože obchodníkům rostou zásoby neprodaných telefonů. V polovině února Gartner předpovídal, že se světový prodej mobilů letos zvýší o téměř 13 procent na 1,8 miliardy zařízení. Loni trh rostl skoro o třetinu.   Gartner podotkl, že si maloobchody udělaly zásoby po zemětřesení a vlně cunami, které v březnu postihly Japonsko. Nejvíce to narušilo zásobovací řetězec pro automobilový průmysl a výrobu elektroniky.   "Byla panika a pár dní poté zásoby vzrostly," uvedla analytička Gartneru Carolina Milanesiová. Dodala, že celkový prodej mobilů ve světě ve druhém čtvrtletí proti prvnímu klesne. Oslabení poptávky vykazují i mladé trhy kvůli inflaci.   Světový trh se podle analytičky začne oživovat během léta a poslední čtvrtletí roku bude nejsilnější za několik let, napsala agentura Reuters.   pok dvd  