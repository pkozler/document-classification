 Olomoucké zoo poklesla meziročně návštěvnost o 7469 osob  --------------------    Ke zpravodajství: ilustrační FOTO ve Fotobance  ID foto: P201012210802501, P201005130479901   --------------------    Olomouc 4. ledna (ČTK) - Branami zoologické zahrady na Svatém Kopečku v Olomouci prošlo loni méně návštěvníků než v roce 2009. Loni do zoo zavítalo 368.566 osob, což představuje meziroční úbytek o 7469 lidí. Za propadem vidí vedení zoo zejména nepříznivé počasí v květnu. Letos by mohl návštěvníky přilákat například nový pavilon pro levharty, jenž bude dokončen v polovině roku, řekla dnes ČTK mluvčí zoo Hana Labská.   "Loňský květen bohužel propršel a do zoo přišlo jen 27.000 lidí. Zatímco v předchozím roce jich bylo přes 50.000. Tento obrovský pokles se nám již nepodařilo dohnat, ačkoliv návštěvnost v dalších měsících již byla dobrá," uvedla Labská.   Návštěvnicky tradičně nejsilnějšími byly podle ní prázdninové měsíce, vůbec nejvíce, a to přes 77.000 lidí, přišlo do zahrady v srpnu. Atraktivní pro návštěvníky byly i vánoční večerní prohlídky. Možnosti prohlédnout si slavnostně vyzdobenou a osvětlenou zoo využilo 2346 lidí, což je srovnatelné číslo s předchozím rokem.   K loňským novinkám patřil například nový společný výběh pro vlky a medvědy, který je v tuzemsku ojedinělý. Zoo uvedla do provozu i nový informační systém. "Letos si hodně slibujeme od nového pavilonu pro levharty. Na konci roku bude otevřen i nový vstup do zoo," doplnila Labská.   Svatokopecká zoo chová zhruba 400 druhů zvířat. Jejím zřizovatelem je olomoucký magistrát.   srd snm  