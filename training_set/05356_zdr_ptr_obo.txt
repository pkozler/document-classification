 SZPI zatím pokračuje v rozsáhlých kontrolách zeleniny  Brno 1. června (ČTK) - Česká Státní zemědělská a potravinářská inspekce (SZPI) nadále pokračuje v rozsáhlých kontrolách čerstvé zeleniny. Zahájila je minulý týden kvůli případu údajně nebezpečných okurek ze Španělska. Německo ve středu oznámilo, že krvácivé průjmy španělské okurky nezapříčinily, SZPI přesto o ukončení kontrol v obchodech nyní neuvažuje. Zdroj nákazy stále není jasný. ČTK to dnes sdělil mluvčí SZPI Michal Spáčil.   Inspektoři začali s prvními kontrolami dovážené zeleniny koncem minulého týdne, počátkem tohoto týdne oznámili, že během 14 dnů odeberou celkem asi 260 vzorků. Pracovníci SZPI nyní v laboratořích zkoumají vzorky odebrané ze zásilky španělských bio okurek, které přes Německo dovezla firma Coutnry Life. Tyto okurky původně unijní systém rychlého varování označoval jako možný zdroj nákazy. Výsledky těchto testů by měly být známy nejdříve ve čtvrtek odpoledne.   Podle Spáčila již inspekce má první výsledky testů okurek odebraných ještě před uplynulým víkendem, tyto testy jsou zatím negativní. "Kontroly bychom ukončili až v případě, až by byl velký počet testů vyhodnocen jako negativní," sdělil ČTK Spáčil.   Nebezpečné střevní onemocnění, které už přes týden děsí Německo, se už objevilo i v Česku. Prvním laboratorně prokázaným případem nákazy nebezpečnou formou střevní bakterie E.coli (EHEC) v Česku je americká turistka, která do země přijela minulý pátek. Předtím pobývala v severním Německu, kde nynější epidemie zhruba v polovině května vypukla.   V ČR se objevily ještě tři podezření na infekci. U muže z jižní Moravy, který se v minulých dnech vracel z Belgie přes Německo, se obavy nepotvrdily. Hygienici nyní čekají na výsledky testů starší pacientky hospitalizované v Hradci Králové. Ani u ní se ovšem vzhledem k mírnému průběhu nemoci nákaza neočekává. O posledním případu byližší informace nejsou.   Na západ od českých hranic je situace mnohem vážnější. V Německu do úterka podlehl průjmovému onemocnění patnáctý člověk a tamní úřady registrují přes 1500 potvrzených případů nákazy nebo podezření na ně. Šestnáctou dosud známou obětí je asi padesátiletá žena z jihu Švédska, která v minulých dnech rovněž pobývala v Německu.   Právě Španělsko bylo zatím považováno za zemi, z níž pocházely okurky kontaminované nebezpečnou bakterií. Kontrolní testy infikovaných okurek v Hamburku sice potvrdily výskyt EHEC, nikoli však typu, který v Německu řádí. Hamburská ministryně zdravotnictví Cornelia Prüferová-Storcksová proto v úterý musela oznámit, že zdroj nákazy je nadále neznámý a že jeho hledání začíná od nuly.   lab mol  