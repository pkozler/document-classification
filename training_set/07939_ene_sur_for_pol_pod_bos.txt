 První část propojení plynovodů v zemích V4 bude dokončena letos  Bratislava 25. ledna (ČTK) - První část projektu propojení plynárenských sítí zemí visegrádské čtyřky (V4) a Chorvatska bude dokončena v letošním roce, kdy začne fungovat plynovod mezi Českem a Polskem v oblasti Těšínska. Posílit by se měla možnost zpětného toku suroviny z Česka na Slovensko a zřejmě začnou také práce na spojení slovenské a maďarské přepravní soustavy. O diverzifikaci dodávek plynu jednali dnes v Bratislavě ministři Slovenska, Česka, Polska a Maďarska.   "V roce 2011 s určitostí bude dokončen propojovací úsek mezi Polskem a Českou republikou. Je to první část skládačky," řekl český ministr průmyslu a obchodu Martin Kocourek. V budoucnu by se měla posílit i kapacita plynovodu mezi Třanovicemi a Lanžhotem.   Slovensko letos plánuje zlepšit možnosti reverzního toku plynu z Česka na Slovensko, běžně totiž surovina teče z východu směrem na západ. "Rádi bychom ještě začali výstavbu propojení mezi Slovenskem a Maďarskem. V případě propojení s Polskem byla zatím podepsána předběžná dohoda, o samotné potřebnosti realizaci tohoto projektu se rozhodne v roce 2012," uvedl slovenský ministr hospodářství Juraj Miškov.   Smlouvu o propojení slovenské a maďarské plynárenské soustavy podepíšou koncem tohoto týdne premiéři obou zemí Iveta Radičová a Viktor Orbán. Nejisté je zatím spojení do Polska, které si vyžádá několik miliard korun. Podle polského ministra hospodářství Waldemara Pawlaka je důležité, aby tyto projekty finančně podporovala také Evropská unie, protože z komerčního hlediska nejsou až tak zajímavé.   Země Evropské unie k větším investicím do plynových soustav a hledání alternativy k ruskému plynu donutilo několik krizí, během kterých Rusko přerušovalo dodávky této suroviny pro odběratele v EU. Na zastavení dodávek kvůli sporu Moskvy s Ukrajinou o ceny plynu v roce 2009 doplatilo zejména Slovensko. Do země téměř dva týdny neproudil plyn a po poklesu zásob musely tisíce firem omezit výrobu. To se negativně projevilo i na výkonu celé ekonomiky.   prl dvd  