 Aktuálně.cz: Czech Coal nemusí dodávat uhlí teplárnám  Doplnili jsme reakci ministerstva životního prostředí čele zprávy a v posledním odstavci.   --------------------    Praha 5. května (ČTK) - Český báňský úřad (ČBÚ) potvrdil, že nemůže určovat, komu budou těžaři dodávat uhlí. Ministr životního prostředí Tomáš Chalupa tak neuspěl v souboji s vlivnou společností Czech Coal miliardáře Pavla Tykače, když požadoval, aby většina uhlí z povrchového dolu Vršany směřovala přednostně teplárnám. Informuje o tom server Aktuálně.cz, který má stanovisko ČBÚ k dispozici. Ministerstvo životního prostředí (MŽP) rozhodnutí ČBÚ respektuje, sdělila ČTK mluvčí ministerstva Michaela Jendeková. Dodala, že úkolem státní správy je dále analyzovat možnosti, které by umožnily zajistit uhlí pro české teplárenství.   Stejně jako ČBÚ již dříve rozhodlo jeho regionální pracoviště v Mostě. Proti tomu se odvolal majitel teplárny v Komořanech a litvínovské sdružení Kořeny, jehož cílem je zachování těžebních limitů v severozápadních Čechách. Obě instituce požadovaly splnění Chalupova požadavku, že minimálně 60 procent uhlí z Vršan musí získat "zdroje zajišťující dodávky tepla pro systémy centrálního zásobování teplem". Námitku ale odvolací orgán posoudil jako nedůvodnou, píše server.   Sdružení Kořeny v první neoficiální reakci na rozhodnutí ČBÚ podle Aktuálně.cz uvedlo, že se obrátí se správní žalobou k soudu. Czech Coal považuje nápad od samého počátku za nesmysl.   Ministerstvo dodávkami většiny hnědého uhlí z Vršan teplárnám podmínilo svůj souhlas s další těžbou, který bude během několika let Czech Coal potřebovat. Teplárnám by ministrův požadavek zajistil až 4,8 milionu tun uhlí ročně, tedy více než deset procent současné těžby v celém Česku.   Vršany jsou pro Czech Coal stěžejním dolem, který má zásoby až do roku 2055. Ročně se v něm těží mezi 7,5 milionu až osmi miliony tun, což představuje asi 17 procent z 45 milionů tun roční produkce hnědého uhlí v Česku. Pokud budou dodrženy územní limity těžby, které chrání okolní obce před bouráním, po roce 2020 budou Vršany jediným dolem Czech Coalu.   V celém Česku se očekává během příštích tří let až desetiprocentní pokles těžby, zčásti kvůli územním limitům a zčásti kvůli fyzickému vyčerpávání ložisek. Podle expertů už dříve oslovených ČTK to odnesou nejvíc právě teplárny, které uhlí seženou jen stěží a už začínají hledat alternativní paliva.   O přednostním využití části uhelných zásob pro velké teplárny se zmiňuje platná státní energetická koncepce, kterou vypracoval ještě ministr průmyslu a obchodu Vladimír Tošovský v úřednické vládě premiéra Jana Fischera. K tomuto konceptu se teď přihlásilo i ministerstvo životního prostředí.     Aby se část uhlí před limity použila výhradně pro teplárny, a vytvořil se tak dostatek času k přechodu na jiný typ vytápění, navrhují také nevládní organizace. K tomu by měly posloužit právě Vršany, které přitom zatím slouží především jako zásobárna paliva pro elektrárnu Počerady společnosti ČEZ, napsal server.   Jendeková uvedla, že MŽP připravuje řadu analýz, které se týkají úprav horního zákona a možného uplatnění vhodných ekonomických nástrojů. "MŽP se domnívá, že je ve veřejném zájmu otevřít diskusi nad vývojem teplárenství v České republice, a to v kontextu dostupných zásob uhlí z vlastních zdrojů," dodala mluvčí.   fsl dvd jap vju  