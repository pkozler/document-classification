 V USA skončily další čtyři banky, od počátku roku sedm  Washington 22. ledna (ČTK) - Krachy menších bank ve Spojených státech pokračují i na počátku letošního roku. Úřady tento týden zavřely čtyři banky s celkovým majetkem 2,7 miliardy USD (48,2 miliardy Kč). Od počátku letošního roku skončilo v USA již sedm bank. Oznámila to dnes Federální společnost pro pojištění vkladů (FDIC).   Největší ze zkrachovalých bank byla United Western Bank v Denveru, jejíž majetek 2,05 miliardy USD převezme First Citizens Bank &amp; Trust Company. Ta již v uplynulých 18 měsících převzala majetek dalších čtyř zkrachovalých bank. Zbývající tři jsou menší banky na Jihovýchodě USA s majetkem od 100 do 440 milionů USD. Patří mezi ně CommunitySouth Bank and Trust, Bank of Asheville a Enterprise Banking Company.   Krach bank v USA se má v letošním roce snížit, protože ekonomika již oživuje a dopady finanční krize z let 2007 až 2009 se zmenšily. Loni v USA uzavřelo 157 bank a v roce 2009 to bylo 140 bank.   Největší problémy mají nadále malé banky s majetkem menším než miliarda USD. Na tyto instituce stále dopadají problémy realitního trhu, hlavně propad trhu komerčních nemovitostí, napsala agentura Reuters.   Loňský počet krachů dosáhl nejvyšší úrovně od krize záložen před dvěma desetiletími. Poslední vlna krachů však zdaleka nedosahuje takové síly jako na přelomu 80. a 90. let minulého století, kdy vrcholila krize záložen. Rekordní byl počet krachů v roce 1989, kdy úřady zavřely 534 bank.   irl sap  