 NG vystaví nově zakoupenou rokokovou olejomalbu  --------------------    Ke zpravodajství: FOTO/aktuality   --------------------    Praha 24. ledna (ČTK) - Národní galerie v Praze vystaví od úterý ve Šternberském paláci nově zakoupenou rokokovou olejomalbu. Obraz od významného vídeňského malíře Franze Christopha Jannecka (1703 - 1761) galerie zakoupila díky podpoře ministerstva kultury za jeden milion korun. Olejomalba na mědi s antickým námětem Bakcha a Ariadny pochází z moravské soukromé sbírky. ČTK o tom informovala mluvčí galerie Petra Jungwirthová.   "Akvizice pro Sbírku starého umění jsou méně časté, než bychom si přáli, podaří se nám získat vzácné obrazy tak jednou až dvakrát do roka," řekl ředitel sbírky Vít Vlnas.   Téma malby vychází z Ovidiových Proměn a zachycuje boha Dionýsa (Bakcha) a Ariadnu (dceru krétského krále Mínoa) na ostrově Naxos, obklopené družinou nymf, bakchantek, faunů a satyrů.   Pár je zobrazen v okamžiku, kdy Bakchus přijel na Naxos ve voze taženém jaguáry a nachází zde Ariadnu opuštěnou princem Théseem, kterému předtím pomohla uprchnout z paláce svého otce před Mínotaurem. Hlavním východiskem pro kompozici Janneckova obrazu se stala malba francouzského malíře Antoina Coypela (1661-1722) z roku 1693 vytvořená pro vévodu orleánského.   Nově zakoupené dílo zaujme podle Heleny Dáňové z NG zvláště svou zářivou barevností lazur a drobnopisným zachycením detailů. Národní galerie v Praze vlastní spolu s vídeňskou obrazárnou Belvedere největší soubor Janneckových maleb v Evropě.   Obraz bude od úterý vystaven v přízemí Šternberského paláce na Hradčanském náměstí. Otevřeno je tam denně kromě pondělí od 10:00 do 18:00.   Významná akvizice se Národní galerii podařila mimo jiné před dvěma lety, kdy své sbírky obohatila o devět děl z kolekce shromážděné Antonínem Isidorem z Lobkowicz (1775-1819). Šlo o díla Karla Škréty, Petra Brandla, Václava Vavřince Reinera a dalších. Obrazy stály 27,3 milionu korun, nyní zdobí stěny Šternberského a Schwarzenberského paláce.   hck pba  