 Na šesti místech Plzeňského kraje je na řekách třetí stupeň  --------------------    Ke zpravodajství: FOTO/aktuality; VIDEO   --------------------    Plzeň 14. ledna (ČTK) - Na šesti místech Plzeňského kraje jsou na řekách třetí povodňové stupně. Hladiny některých toků pomalu klesají nebo na horních částech stagnují, na dolních tocích stále ještě stoupají. Hasiči už měli v souvislosti s počasím několik výjezdů, především monitorují situaci, například v Nýřanech čerpali vodu z ulice, řekli dnes ČTK hasiči a vodohospodáři.   Na třetí povodňový stupeň - ohrožení - stoupla po srážkách a tání sněhu hladina Úslavy v Prádle a v Plzni - Koterově, Radbuza v Tasnovicích, Mže v Kočově a Stříbře a Úterský potok v Trpístech. Na dalších místech jsou na řekách druhé a první stupně, bez povodňových stupňů je v kraji jen malá část sledovaných říčních profilů.   "Některé toky už klesají, například na Klabavě se zatím naštěstí nepotvrdila prognóza hydrologů," řekl ČTK plzeňský dispečer Povodí Vltavy Karel Zelenka. Na Klabavě očekávali hydrologové až dvacetiletou vodu a větší problémy, řeka v Hrádku u Rokycan už během noci klesla ze třetího na druhý povodňový stupeň. Patrný nárůst je ale dál například na Mži, která sice v horní části stagnuje, od Stříbra dál po toku ale stále ještě stoupá, stejně jako Úhlava v Koterově.   Zatím na druhém stupni je v Plzni na Bílé Hoře Berounka, do níž se postupně vlévají všechny řeky. Hladina tu za posledních 24 hodin stoupla o zhruba 60 centimetrů, momentálně je na výšce 388 centimetrů. Není vyloučeno, že časem zde dosáhne i třetího stupně, který začíná na 450 centimetrech. Roční průměr je 150 centimetrů.   Několik výjezdů měli v noci kvůli vodě hasiči. "Většinou to bylo monitorování situace, pokračovali jsme v čerpání vody v Nýřanech, kde se voda z místního potoka vracela kanalizací na ulici," popsal řídící důstojník krajských hasičů Štefan Livinka. Hasiči podle něj také míří do Horní Břízy, kde se budou zřejmě stavět z pytlů s pískem zábrany, aby se voda nedostala do domů.   Lada Pešková mol  