 V ČR se prodávalo až 120 kusů rizikových okurek ze Španělska  --------------------    Ke zpravodajství: PROFIL   Doplnili jsme další informace v 6. a 7. odstavci. V 1. až 3. odst. jsme doplnili informace od firmy Country Life.   --------------------    Brno 29. května (ČTK) - V Česku se prodávaly bio okurky ze Španělska, které mohou být kontaminovány bakterií způsobující smrtící střevní infekci. ČTK to řekl mluvčí Státní zemědělské a potravinářské inspekce (SZPI) Michal Spáčil. Její inspektoři dnes podnikli kontrolu ve firmě Country Life v Nenačovicích na Berounsku, která si v uplynulém týdnu nechala dovézt potenciálně nebezpečné okurky z německého velkoobchodu Dennree. Do prodejen v ČR zamířily desítky okurek z celkem 120 rizikových kusů zeleniny.   Firmě Country Life byly dovezeny rizikové bio okurky ve dvou zásilkách - v úterý a ve čtvrtek. V první zásilce bylo deset kartonů po 12 kusech, celkem 120 okurek. Podle dnešního vyjádření firmy Country Life bylo do prodejen firmy a dalším odběratelům dodáno celkem 106 kusů okurek. Sedmdesát sedm okurek ze zásilky šlo mimo prodejny Country Life, skončily u 13 dodavatelů po celé republice. "Všechny odběratele jsme identifikovali a všechny jsme informovali o situaci," uvedl Spáčil.   "Ihned po obdržení informace o možné kontaminaci okurek z této šarže, v neděli ráno, byly všechny okurky, které se ještě nacházely ve skladech filmy, zajištěny, stejně tak firma okamžitě stáhla okurky ze svých prodejen," uvedla Lubomíra Chlumská z Country Life.   V další dodávce ve čtvrtek dorazilo 96 okurek, ty už však do prodeje nebyly dodány. Inspekce odebírá vzorky z obou dodávek.   Inspekce už v sobotu zakázala uvádění nebezpečných okurek do oběhu a stažení těch, které už na trhu jsou. Výsledky z odebíraných vzorků by měly být k dispozici během několika dní.   Ředitel Fakultní nemocnice v Hradci Králové a vakcinolog Roman Prymula serveru Týden.cz řekl, že omývání kontaminované zeleniny jako prevence před nákazou nestačí. "Riziko se sice podstatně sníží, ale k přenosu nákazy stačí minimum zárodků. Kontaminovaná šarže by se měla celá zničit. To je jediná spolehlivá prevence," uvedl Prymula. Mezi lidmi se podle něj nemoc přenáší pouze v případě nedodržování základních hygienických návyků.   Prymula má za to, že závadná zelenina byla určitě kontaminována hnojením. Reagoval tak na nedávné prohlášení španělských zemědělců, že okurky byly kontaminovány při nesprávné manipulaci v Německu. "Bakterie, která takové onemocnění způsobí, se přenáší přímo v močůvce. Není možné, aby se objevila až při převozu, jak se někdo snaží argumentovat," upozornil zdravotník.   Na střevní nákazu, kterou vyvolala podle expertů střevní bakterie zvaná enterohemoragická Escherichia coli (EHEC), už v Německu zemřelo deset lidí. Evropské centrum pro prevenci a kontrolu nemocí (ECDC) ve Stockholmu označilo nynější epidemii vyvolanou střevní bakterií EHEC za jednu z největších svého druhu na světě a v Německu vůbec nejhorší v dějinách. Ročně se ve Spolkové republice touto bakterií nakazí v průměru necelých 1000 lidí, nyní byl tento počet překročen za zhruba 14 dní. Několik stovek osob je navíc ve velmi vážném stavu; běžně jsou to jen desítky.   Bakterie EHEC objevili zdravotníci na zásilce okurek v severoněmeckém Hamburku, který je jedním z nejvíce zasažených míst v Německu. Zemský ministr zdravotnictví sousedního spolkového státu Šlesvicka-Holštýnska Heiner Garg však předpokládá, že zdrojů muselo být více.   Odborníci mají za to, že současná epidemie ještě nedosáhla svého vrcholu. Německá ministryně zemědělství Ilse Aignerová dnes v tisku znovu varovala před konzumací syrových rajčat, salátu a salátových okurek, které by mohly být zdrojem smrtící infekce.   lab vit pba  