 Íránský prezident zmínil možnost nových jednání s velmocemi  Teherán 23. ledna (ČTK) - Íránský prezident Mahmúd Ahmadínežád se dnes zmínil o možnosti nových jednání s velmocemi o íránském kontroverzním jaderném programu. Tato jednání by podle něho mohla vést v budoucnu k výsledkům. Šéf íránského státu to řekl v projevu v severoíránském městě Rašt, jen den po neúspěšných rozhovorech pěti velmocí s Teheránem v Istanbulu.   Přes tento neúspěch jsou "vytvořeny podmínky k dosažení dohod při budoucích setkáních, jestliže druhá strana prokáže respekt a bude postupovat spravedlivě" vůči Íránu, prohlásil prezident.   "Nikdy jsme nepředpokládali, že by otázka (jaderného programu) mohla být vyřešena na několika setkáních, a to kvůli postojům" velmocí, dodal.   Názor, že otázka íránského jaderného programu je komplikovaná a choulostivá a nemůže být proto vyřešena jednou nebo dvěma schůzkami, dnes také vyjádřil šéf čínské delegace na istanbulských jednáních, náměstek ministra zahraničí Wu Chaj-lung. Čína podporuje rezoluce Rady bezpečnosti OSN vyzývající Írán, aby se vzdal své sporné jaderné aktivity, ale má těsné obchodní vztahy s touto zemí a je proti sankcím, které na ni uvalují USA a Evropská unie.   Dvoudenní rozhovory v Istanbulu mezi pěti velmocemi, Spojenými státy, Velkou Británií, Francií, Ruskem, Čínou a Německem, a Íránem o jeho jaderném programu skončily v sobotu neúspěchem a žádné nové setkání nebylo stanoveno. Írán znovu zdůraznil své právo pokračovat v obohacování uranu pro jaderný program, který označuje za mírový, a vyzval ke zrušení mezinárodních sankcí. Ahmadínežád již před rozhovory prohlásil, že Teherán uvítá cestu spolupráce, ale dal jasně najevo, že "íránský národ neustoupí ani o píď" ve svém jaderném programu.   Spojené státy a jejich spojenci podezřívají Írán z tajných plánů na výrobu jaderných zbraní. Teherán to popírá a tvrdí, že jeho jaderný program je výhradně mírový. Napětí zvyšuje i to, že Írán svůj jaderný program rozvíjí v tajnosti a odmítá spolupracovat i s Mezinárodní agenturou pro atomovou energii (MAAE).   pel šeb  