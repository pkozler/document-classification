 Hrad Helfštýn na Přerovsku bude hostit festival vojenské historie  --------------------    Ke zpravodajství: FOTO ve Fotobance  ID foto:  FO02053961    --------------------    Týn nad Bečvou (Přerovsko) 16. května (ČTK) - Středověký hrad Helfštýn na Přerovsku bude o víkendu hostit Festival vojenské historie. Návštěvníkům se předvede na 130 účinkujících, kteří je provedou historickou minulostí Moravy. Chybět nebudou vojáci starověkého Říma, Slované, Kelti, Vikingové, žoldnéři, landsknechti, ale ani mušketýři či řadová pěchota. Za branami hradu se festival uskuteční již podruhé. Sjedou se na něj spolky vojenské historie i šermířské skupiny z celé republiky i ze Slovenska. ČTK to dnes řekl pořadatel akce Martin Tureček.   "Bude to průřez celou vojenskou historií, diváci to budou mít pěkně na jednom místě. Budou tak moci porovnat, jak vypadala móda, oblečení i jaké zbraně se používaly," uvedl Martin Tureček z olomoucké skupiny historického šermu Adorea. Podotkl, že jako zajímavost se představí i pěší pluk skotských highlanderů.   Festival vojenské historie bude v útrobách hradu doprovázet dobová muzika, malí i velcí návštěvníci se mohou těšit na kejklíře i tanečnice středověkých a renesančních tanců. Součástí akce bude i divadelní představení či workshop orientálního tance. Návštěvníci se budou moci podívat rovněž na rekonstruovanou katovnu i s výkladem a ukázkami útrpného práva. Zájemce o vojenskou historii odborníci na přednášce seznámí s historií palných zbraní včetně ukázek.     Podle pořadatelů jde o jednu z největších akcí historického rázu na Moravě. Festival pořádá olomoucká skupina historického šermu Adorea, která opakovaně vítězí v soutěžích o nejlepší šermířkou choreografii na přehlídce šermířských skupin v Táboře. Její členové hráli v šermířských scénách několika filmů, jako byl například Tristan či Bathory. Festival vznikl za podpory Muzea Komenského v Přerově a Olomouckého kraje.   Středověký hrad nedaleko Lipníku nad Bečvou je známý i díky letní mezinárodní přehlídce uměleckých kovářů - známému Hefaistonu. Setkání mistrů černého řemesla má už několik desetiletí dlouhou tradici a podobně vyhledávanou akcí by se podle pořadatelů měl do budoucna stát i vojenský festival.   ftv hj  