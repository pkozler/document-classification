 Banky v prosinci poskytly nejvíce hypoték od července 2008  Praha 19. ledna (ČTK) - Tuzemské banky v prosinci uzavřely 6106 nových hypoték v objemu 10,3 miliard korun, což je v meziročním srovnání nárůst o 4,3 miliardy korun. Je to nejlepší výsledek od července 2008, vyplývá z dnes zveřejněného ukazatele Fincentrum Hypoindex na internetových stránkách www.hypoindex.cz. Podle něj průměrná úroková sazba všech poskytnutých hypoték v prosinci klesla o desetinu procentního bodu na 4,23 procenta.   Za celý loňský rok tak hypoteční banky poskytly podle Fincentrum Hypoindexu 50.386 hypotečních úvěrů v celkové hodnotě 84,3 miliardy korun. V meziročním porovnání je to 13procentní nárůst jak v počtu, tak objemu poskytnutých hypoték. Průměrná úroková sazba hypoték v součtu za celý loňský rok klesla o více než 1,25 procentního bodu.   "Závěr loňského roku vyšel hypotečním bankám na jedničku. S výjimkou rekordního roku 2007, banky nikdy nevykázaly v posledním měsíci takové množství hypoték jako v loňském prosinci," uvedl vedoucí analytik společnosti Fincentrum Josef Rajdl.   Více než poloviční podíl hypoték poskytnutých v prosinci tvořily úvěry s fixací na pět let. Průměrná úroková sazba hypoték s pětiletou fixací navíc meziměsíčně poklesla o 0,11 procentního bodu na 4,21 procenta, což je nejvíce ze všech fixací. Naopak nepatrně klesl podíl hypotékám s variabilní úrokovou sazbou, kterým zároveň úročení mírně stouplo.   Fincentrum Hypoindex hodnotí vývoj cen hypoték v čase. Je to vážená průměrná úroková sazba, za kterou jsou poskytovány v daném kalendářním měsíci nové hypoteční úvěry pro fyzické osoby. Vahami jsou objemy poskytnutých úvěrů. Vstupní data pro výpočty poskytují Česká spořitelna, ČSOB, GE Money Bank, Hypoteční banka, Komerční banka, Raiffeisenbank, UniCredit Bank, Volksbank CZ a Wüstenrot hypoteční banka.        Doba fixace úrokové sazby  Všechny fixace  1 rok  3 roky  5 let  Variabilní ÚS     Fincentrum Hypoindex  4,23%  4,69%  4,30%  4,21%  3,29%     Změna oproti minulému měsíci (b. p.)  -10  -11  -6  -11  1     Průměrná výše hypotéky (tis. Kč)  1685  1650  1847  1560  2024     Měsíční splátka 1mil. hypotéky na 20 let (Kč)  6180  6430  6220  6172  5690     Měsíční splátka 1mil. hypotéky na 15 let (Kč)  7511  7748  7549  7503  7044     Účelovost úvěrů:          Podíl úvěrů na koupi na celkovém počtu úvěrů  65%  66%  54%  62%  54%     Podíl úvěrů na výstavbu na celkovém počtu úvěrů  18%  22%  21%  20%  14%     Podíl ostatních úvěrů na celkovém počtu úvěrů  17%  12%  25%  18%  32%     Zdroj: Fincentrum Hypoindex   sos dvd  