 Scio: Gymnazisté dopadli v testech až o 30 pct lépe než žáci ZŠ  --------------------    Ke zpravodajství: AUDIO   --------------------    Praha 26. ledna (ČTK) - Studenti víceletých gymnázií dopadli ve srovnávacích testech až o 30 procent lépe než jejich stejně staří spolužáci na základních školách. Velké rozdíly v úrovni škol jsou i mezi jednotlivými kraji, například v testu z češtiny dopadli nejlépe deváťáci z jižní Moravy, nejhůř pak děti z Plzeňského kraje. Novinářům to dnes sdělili zástupci společnosti Scio, která loni na podzim testovala celkem 39.000 žáků 6. a 9. tříd a odpovídajících ročníků gymnázií. Podobné testování přitom připravuje ministerstvo školství v roce 2013.   "Cílem testu bylo porovnat školy mezi sebou," uvedl ředitel Scia Ondřej Šteffl s tím, že neposuzují, zda jsou znalosti žáků dobré či ne. Například deváťáci na základních školách průměrně vyřešili 25 procent testu z matematiky, stejně staří gymnazisté ale uspěli v 55 procentech početních úloh. Ještě větší rozdíl je v testu z angličtiny, který žáci ZŠ napsali na 34 procent a gymnazisté na 72 procent.   "Jsou výborné základní školy, které mají výrazně lepší výsledky než některá gymnázia přesto, že potenciál základních škol se na druhém stupni snižuje odlivem nadaných dětí na víceletá gymnázia," upozornil Šteffl. Testy Scia přitom ukázaly, že velké rozdíly jsou nejen mezi základními školami a gymnázii, ale také mezi jednotlivými kraji. Například učitelé v Jihomoravském kraji prý umějí výrazně lépe využít studijní potenciál žáků než kantoři v Moravskoslezském kraji. Technické vybavení škol se prý na výsledcích žáků podepisuje jen minimálně.   Ministerstvo chce plošné testování v 5. a 9. třídách zavést právě kvůli sjednocení úrovně škol. Podle nedávného mezinárodního srovnání PISA se znalosti českých žáků zhoršily nejvíc ze všech zúčastněných států. Odborníci na vzdělávání přitom dlouhodobě upozorňují, že nejlepších výsledků dosahují státy, které se věnují hlavně méně nadaným žákům a snaží se je přivést na určitou úroveň znalostí.   V dotazníku Scio se pedagogové shodli, že dětem brání v dosažení lepších výsledků hlavně lenost a pohodlnost, s tímto názorem souhlasili i samotní žáci. Na otázku, zda děti výuka baví, pak odpovědělo kladně jen šest z deseti žáků.   Do testování se zapojilo 10.000 žáků 6. tříd a přes 29.000 žáků 9. tříd. Školy si testování samy platily, za testy ze tří předmětů pro jednoho žáka daly zhruba sto korun.   Adéla Klimešová mal  