 Železniční odboráři se připravují na stávku  --------------------    Ke zpravodajství: AUDIO; GRAFIKA   --------------------    Praha 17. května (ČTK) - Železniční odboráři se připravují na stávku, neboť jim vadí plánované omezení dotací na regionální osobní dopravu a některé vládní reformy. Nejpočetnější odborové sdružení, Odborové sdružení železničářů (OSŽ), na dnešním sjezdu proto zmocnilo své vedení k určení data, kdy by se případná stávka měla konat. Novinářům to oznámil předseda OSŽ Jaroslav Pejša. "Ke stávce jsme se dnešním dnem přiblížili," řekl.   Podle něho sociální dialog s vládou ztroskotává a případnou stávku by odbory mohly zorganizovat do 14 dnů až tří týdnů. OSŽ zatím čeká na páteční jednání tripartity a jednání dopravní komise tripartity, ke kterému dojde v pondělí. Pokud ani na těchto jednání nedojde k uspokojivému jednání s vládou, nastane podle Pejši čas určit datum stávky.   Protestní stávky by se podle představitelů OSŽ měli účastnit zaměstnanci Správy železniční dopravní cesty, Českých drah a dceřiných společností ČD, na nichž OSŽ působí. Rovněž by se podle Pejši měla připojit ostatní odborová sdružení v dopravě a zemědělští odboráři.   Nejpalčivějším tématem, které železniční odboráři v současnosti kritizují, je plánované snížení dotací regionální osobní dopravě. Tento zásah do železniční regionální dopravy by podle Pejši mohl znamenat snížení počtu osobních regionálních spojů až o třetinu. Společně se snížením dopravní obslužnosti by se množství zaměstnanců Českých drah stalo nadbytečnými.   Ministerstvo financí chystá od roku 2013 v rámci reformy daní zrušit koncept superhrubé mzdy se sazbou 15 procent a nahradit jej novou sazbou daně, která by se počítala z hrubé mzdy. MF rovněž plánuje zrušit většinu daňových výjimek. Zároveň počítá se zavedením zaměstnaneckého paušálu 3000 korun ročně. Ten by měl zohledňovat výdaje například na dopravu do práce nebo ošacení a nahradit daňové zvýhodnění právě režijních jízdenek či stravenek.   Podle MF by se celkově mělo díky změnám mírně snížit daňové zatížení, podle odborníků ovšem výrazné změny u většiny lidí nenastanou. Firmám by výše daně měla zůstat na 19 procentech. Změny plánuje MF od roku 2013.   Návrh vládní koalice zveřejněný začátkem března počítá kvůli důchodové reformě nejprve se zvýšením základní sazby DPH na 14 procent od roku 2012 a se sjednocením sazeb na 17,5 procenta od roku 2013. Původní návrh zněl 20 procent.   cfr mha  