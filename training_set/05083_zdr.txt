 Více než polovina dospělých v ČR má kila navíc, obézní je pětina  --------------------    Ke zpravodajství: GRAFIKA; AUDIO   Změnili jsme titulek, doplnili TABULKU, upravili v celém textu, zkrátili a doplnili nové informace v 1.  a 8. odst., vyjádření Lajky ve 3. odst., Svačiny v 5. odst. a Matoulka v 6. a 7. odst.   --------------------    Praha 25. ledna (ČTK) - Více než polovina dospělých v Česku má kila navíc. Z nich 34 procent překračuje ideální váhu jen mírně, mají nadváhu,  21 procent je obézních a nadbytečná kila se pro ně už stávají vážným zdravotním problémem. Zjistil to průzkum, který udělala loni na podzim pro Všeobecnou zdravotní pojišťovnu (VZP) agentura STEM/MARK. Podíl obézních mužů a žen se neliší, muže však častěji než ženy trápí nadváha. Ženy si častěji než muži drží normální váhu či mají podváhu.   Průzkum rovněž potvrdil, že nadbytečná kila v dětství vedou k obezitě v dospělosti. Obezitou trpělo v dětství 43 procent obézních mužů a 46 procent obézních žen, řekl dnes novinářům Jan Lajka z agentury STEM/MARK.   "V desetiletém srovnání stoupl podíl obézních ze 14 procent na 21 v současnosti," upřesnil. Muži si podle průzkumu z obezity "nic nedělají", naopak zhruba polovina žen se pokusila opakovaně zhubnout. Výzkumníky zaujalo, že stoupl počet lidí, kteří sportují. "Tím si vysvětlujeme, že trend růstu obezity se v posledních dvou letech zastavil," dodal Lajka.   Studie se účastnilo 2065 Češek a Čechů, zjišťovala se výška, váha a obvod pasu. S rostoucím obvodem pasu je spojeno zvýšené riziko nemocí srdce a cév či rakoviny. Rizikový obvod pasu měla téměř polovina mužů a 60 procent žen, z toho velmi rizikový (přes 88 centimetrů ženy a přes 102 centimetrů muži) více než polovina.   "Vysoký tlak má 45 procent obézních, cukrovku 14 procent. Obézní přitom mají až sedmkrát vyšší riziko vysokého tlaku, muži čtyřikrát vyšší riziko cukrovky, ženy dokonce dvanáctkrát," řekl přednosta 3. interní kliniky Všeobecné fakultní nemocnice profesor Štěpán Svačina. Polovina nádorů má podle něj výraznou vazbu na obezitu, rizika lze snížit omezením hmotnosti.   Podle Martina Matoulka ze stejné kliniky není univerzální rada na zhubnutí. Jde podle něj spíše o to, začít něco dělat jinak než dosud. "Někdo má problém s jídlem a rád se hýbe, jiný je chronický dietář a stále řeší skladbu stravy. Každý by měl sám přijít na to, kde je jeho slabá stránka, tam efekt bude největší," řekl.   Na přísnou redukční dietu si tělo zvykne, začne spořit, když pak člověk začne jíst, rychle nabere vše zpět. "Jde spíš o to udělat změnu malou, abychom nebyli unavení, pak změna může působit dlouhodobě," doporučil. V počátcích hubnutí je maximum jeden až dva kilogramy týdně, při dlouhodobém hubnutí pak jeden až dva kilogramy měsíčně.   Pomoci jim v tom může projekt VZP Žij zdravě, spojený s celonárodní edukační kampaní. Poukazuje na takzvanou rovnici zdravého života, která říká: lépe jíst + více se hýbat = zdravě žít.   Podle průzkumu obezity ubývá s vyšším vzděláním: mezi vysokoškoláky trápí 12 procent mužů a devět procent žen, zatímco mezi lidmi vyučenými bez maturity 26 mužů a 24 procenta žen. Obézní lidé žijí častěji na vesnici, tvoří tam 26 procent obyvatel, více lidí s nadváhou je v malých městech do 2000 obyvatel, tvoří tam 41 procent občanů. Ve městech nad 100.000 obyvatel mají čtyři procenta lidí podváhu.       Procento mužů a žen s nadváhou a obezitou ve vybraných zemích     pořadí  muži  muži  ženy  ženy      země  procento  země  procento     1.  Malta   69,4  Velká Británie   58,1     2.  Slovensko   69,3  Rakousko   53,2     3.  Řecko   67,1  Malta   51,2     4.  Slovinsko   66,5  Německo   50,6     5.  Irsko   66,4  Maďarsko   49,4     6.  Německo   66  Litva   48,9     7.  Rakousko   65,6  Španělsko   48,7     8.  Finsko   65,3  Polsko   48,6     9.  Velká Británie   65,1  Irsko   48,4     10.  Lucembursko   60,9  Řecko   48,1     11.  Španělsko   60,6  Portugalsko   47,8     12.  Portugalsko   60,2  Slovensko   47,2     13.  Česká republika   60/61*  Česká republika   46/49*     *výzkum v roce 2010   Zdroj: Světová zdravotnická organizace     BMI vyjadřuje poměr váhy a výšky, s vyšším BMI rostou zdravotní rizika     méně než 19  podváha     19-25  optimální váha     25-30  nadváha     30-35  obezita 1. stupně     35-40  obezita 2. stupně     nad 40  smrtelná obezita     Zdroj: zdravotnické weby     Naďa Myslivcová rot  