 V drůbežích chovech v Německu se vyskytl nebezpečný dioxin  Berlín 4. ledna (zpravodaj ČTK) - Německé úřady nechaly preventivně uzavřít přes 1000 zemědělských podniků v zemi a utratit několik tisíc slepic kvůli výskytu rakovinotvorného dioxinu ve vejcích. Nebezpečná látka se do nich nejspíš dostala prostřednictvím krmiva, které obsahovalo příměs určenou výhradně pro technické účely. Státní zastupitelství nyní vyšetřuje, zda šlo o nedopatření, nebo o úmysl. Spotřebitelům ale údajně žádné nebezpečí z kontaminovaných produktů nehrozí.   Dioxinový skandál postihl hlavně spolkové země Dolní Sasko, kde muselo až do odvolání přerušit prodej vajec a masa více než 1000 drůbežích a prasečích farem používajících závadné krmivo, a Severní Porýní-Vestfálsko. Tam bylo na příkaz veterináře zlikvidováno na 8000 slepic živených tímto krmivem. Ty pocházely z chovné stanice v Soestu a v jejich vejcích byla naměřena koncentrace dioxinu čtyřikrát překračující povolenou hranici. Podle úřadů se do prodeje dostalo asi 120.000 vajec. "Několik tisíc se nám jich podaří stáhnout," věří okresní veterinář Wilfried Hopp.   Kontaminované krmivo pochází ze severoněmecké firmy Harles &amp; Jentzsch. Její mluvčí dnešnímu vydání deníku Westfalen-Blatt potvrdil, že při výrobě došlo k záměně příměsi mastných kyselin určené k výkrmu hospodářských zvířat za kyseliny pro technické účely. Firma prý vyprodukovala 527 tun nevhodného krmiva, které se vedle obou spolkových zemí na západě Německa dostalo také do chovů v Durynsku, Braniborsku, Sasku-Anhaltsku nebo Sasku, tedy i do spolkové země sousedící z ČR.   Spolkový úřad pro vyhodnocování rizik (BfR) nicméně veřejnost uklidnil. "Akutní zdravotní nebezpečí neexistuje," citovala mluvčího BfR agentura DPA. Úřady se nyní snaží zajistit veškeré závadné krmivo a potenciálně kontaminované produkty. Nevyloučily proto, že budou muset být uzavřeny další farmy a zlikvidována další zvířata. Německý tisk dnes považuje za pravděpodobné, že výčet zemědělských podniků a obchodníků, které případ postihne, ještě není zdaleka konečný a může způsobit škody v řádech milionů eur. Kauzou se chtějí zabývat také němečtí poslanci.   fln vju  