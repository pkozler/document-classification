 Stráský odvolal úředníka, jenž rozhodoval o kůrovci na Šumavě  --------------------    Ke zpravodajství: AUDIO; FOTO/aktuality   Ve 2. odstavci jsme doplnili informaci ČT, že na Jana Stráského bylo podáno trestní oznámení.   --------------------    Vimperk (Prachaticko) 6. května (ČTK) - Šéf šumavského národního parku Jan Stráský dnes odvolal svého náměstka a zároveň vedoucího oddělení státní správy Tomáše Hlavatého, jenž rozhoduje o výjimce k použití jedů proti kůrovci. Ačkoliv ji nevydal, Stráský nechal biocidy rozmístit. Za porušení zákona teď parku podle České inspekce životního prostředí (ČIŽP) hrozí až milionová pokuta. Ekologové apelují na ministra životního prostředí, aby povolovací řízení v parku prověřil. Nezákonný postup Stráského se setkal s kritikou.   V této souvislosti bylo také na Stráského podáno trestní oznámení, uvedla Česká televize. Podal ho plzeňský student práv Martin Marek, podle kterého zneužil Stráský pravomoc úřední osoby a navíc ohrozil životní prostředí. "Bude to možná zajímavý právní precedens," reagoval Stráský. Podle něj stojí proti sobě role odpovědného hospodáře a role odpovědného ochránce přírody.   Strana Zelených i Český svaz ochránců přírody odsuzují bezprecedentní jednání Stráského, který umožnil použití jedovatých látek v nejcennější oblastech Šumavy dokonce i navzdory postoji ministra životního prostředí Tomáše Chalupy (ODS).   Ředitelka odboru vnějších vztahů ministersva Ilona Chalupská dnes ČTK řekla, že úřad k věci vydá své stanovisko až poté, co se seznámí se závěry šetření ČIŽP.   Stráský dnes ráno ČTK řekl, že chce zjistit, kdo v rezervaci v rozporu se zákonem a příkazem Chalupy otrávené trojnožky a lapáky na kůrovce rozmístil i na mokřady. Pokud viníka najde, bude uvažovat o jeho potrestání. Namísto toho ale odvolal Hlavatého, který k rozmístění jedu povolení nedal.   Odpoledne vydal prohlášení, ve kterém přiznává: "I přes fakt, ze nebylo správní řízení ukončeno, jsem nařídil využít v boji proti kůrovci kombinaci všech nejúčinnějších metod, a to včetně biocidů na otrávené lapáky a trojnožky." Omlouvá to přemnožením kůrovce a prodlevami ve správním řízení. Z údajných 33.650 kusů obranných prostředků je podle něj otráveno 20 procent.   Jak zjistila ČTK, spolu s Hlavatým Stráský odvolal i dlouholetého vedoucího CHKO Šumava Pavla Hubeného. Jejich nadřízeným se stal Stráským dosazený Václav Braun. Vedení parku na dotaz ČTK vzkázalo, že nebude k personálním a organizačním změnám v národním parku podávat žádné informace. Uvedlo jen, že ředitel parku Stráský má nyní pět náměstků.   Hlavatý ČTK řekl, že správní řízení o udělení výjimky k použití biocidů proti kůrovci bylo zahájeno koncem března. Úředníci o ní mají ze zákona rozhodnout do 90 dnů. Stráský na rozhodnutí nečekal a jedy použil nejspíše už 19. dubna, v době, kdy žádost o výjimku teprve poslal oddělení státní správy. Jeho zaměstnanci jsou paradoxně zaměstnanci parku, tedy Stráského podřízení.   "Odvolání Hlavatého lze považovat za ovlivňování výsledku správního řízení," řekl ČTK Jaromír Bláha z Hnutí Duha. Zároveň novináře informoval, že ekologové apelují na ministra životního prostředí Chalupu, aby prověřil povolovací řízení v parku. Stráský ve čtvrtek České televizi řekl, že neexistují důvody, aby výjimka nemohla být vydána.   "Zákon výslovně zakazuje používání pesticidů v národním parku. Ředitel Stráský potřebuje speciální výjimku, která mu umožní v tomto případě nedodržovat zákon. Jak může předem vědět, že zvláštní povolení dostane? Jak může předem vědět, že posouzení rizik dopadne kladně?" ptá se Bláha.   Na nezákonné používání chemie v rezervaci upozornilo ve čtvrtek Hnutí Duha. Zhruba před týdnem podalo podnět k šetření na ČIŽP. Ta provádí v rezervaci šetření, měla by rozhodnout do 30 dnů. Všechna obranná zařízení proti kůrovci se dají použít i bez jedů. Lesy národního parku nejsou hospodářskými, použití chemických látek je v rezervaci přísně regulováno.   mi jd jpt  