 Erste má nejhorší ztráty za sebou, vyhlíží nové akvizice  Vídeň 16. ledna (ČTK) - Rakouská bankovní skupina Erste Group Bank má v zemích střední a východní Evropě období nejhorších úvěrových ztrát z globální finanční krize již za sebou. Nyní bude v regionu vyhledávat nové akvizice. Řekl to listu Der Standard generální ředitel Erste Andreas Treichl. V České republice Erste kontroluje Českou spořitelnu.   Na otázku, zda Erste už překonala nejhorší bod z hlediska úvěrových odpisů, Treichl řekl: "V Rumunsku tato chvíle nastane v polovině tohoto roku. Už se nám to podařilo v České republice, Polsku a na Slovensku. Celá Erste Group má vrchol odpisů za sebou."   Treichl poukázal na to, že náklady na pojištění vládních dluhopisů před platební neschopností v podobě swapů CDS jsou nyní kvůli dluhové krizi eurozóny ve východní Evropě vůbec poprvé nižší než v západní. "Východ co do výsledků překoná Západ, mimo jiné proto, že zátěže jsou zde nižší," řekl.   Na otázku po akvizicích Treichl připustil, že je Erste začíná znovu vyhledávat. "Možnosti jsou v Polsku, Maďarsku a na západním Balkáně," řekl.   Erste Group, která je vlastníkem České spořitelny, zvýšila za tři čtvrtletí loňského čistý zisk meziročně o 2,3 procenta na 736,8 milionu eur (zhruba 18 miliard Kč). Ziskovost však oslabovaly ztráty v Rumunsku a Maďarsku.   Mezi dceřiné společnosti Erste Group ve střední a východní Evropě patří Erste Bank Maďarsko, rumunská Banca Comerciala, Erste Bank Chorvatsko, Erste Bank Srbsko, Erste Bank Ukrajina a Slovenská sporiteľňa. Erste je třetí největší bankovní skupinou v tomto regionu.   hp jw  