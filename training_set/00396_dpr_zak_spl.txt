 Turisty z porouchané rakouské lanovky zachraňovaly i vrtulníky  Vídeň 6. ledna (ČTK) - Na porouchané sedačkové lanovce na hornorakouské hoře Kasberg dnes uvízlo zhruba 160 turistů. Do rozsáhlé záchranné akce byly nasazeny čtyři vrtulníky. Událost se podle agentury APA obešla bez zranění.   Lanovka známá pod označením Ochsenkogelbahn se zastavila kolem poledne. Nejdřív se vyskytla technická závada a po přepnutí na nouzový provoz se zlomila jedna z hřídelí soustrojí.   Do záchrany rekreantů byli nasazeni horští záchranáři, alpská policie, zdravotníci z Červeného kříže, hasiči, tři vrtulníky rakouského autoklubu ÖAMTC a jeden vrtulník policejní.   Záchranáři většinu uvízlých slanili ze sedaček s pomocí speciální kladky. Dalších 17 osob však musely kvůli obtížnému terénu vyprostit s pomocí lana vrtulníky.   Událost se obešla bez zranění, několik zachráněných však bylo v šoku. Záchranná akce trvala zhruba tři a půl hodiny.   zdp mik  