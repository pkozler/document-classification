 Tizianův obraz Madona s dítětem vydražen za rekordní sumu  New York 29. ledna (ČTK) - Tizianův obraz Madona s dítětem, starý 450 let, byl v newyorské aukční síti Sotheby's vydražen za 16,9 milionu dolarů (asi 301 milionů Kč) včetně poplatků. Je to rekordní suma za dílo tohoto renesančního malíře. Obraz vydražil zájemce z Evropy, který přihazoval telefonicky. Uvedla to BBC na svých internetových stránkách.    Obraz  s plným názvem Svatý rozhovor: Madona s dítětem, svatými Lukášem a Kateřinou Alexandrijskou byl namalován kolem roku 1560. Tento olej na plátně je zvláštní tím, že za celou dobu své existence změnil majitele pouze šestkrát. V poslední době byl vystavován v Paříži, Londýně a Amsterodamu, předtím však přes 30 let nebyl vůbec na veřejnosti.   Dosaženou cenou obraz překonal předchozí dražbu Tizianova díla Venuše a Adonis, které se v roce 1991 prodalo v Londýně za 7,5 milionu liber (asi 212 milionů Kč).   Italský umělec Tizian, vlastním jménem Tiziano Vecelli (asi 1480 až 1576), namaloval během svého tvůrčího období mnoho obrazů  Madon s Ježíškem , ať už samotných nebo s postavami dalších světců. Většina jich je v držení soukromých sběratelů, uvedla BBC. Britská Národní galerie spolu se skotskou Národní galerií oznámily v roce 2008 zájem koupit dvojici Tizianových obrazů s mytologickým námětem. Prostředky stačily ale jen na zakoupení jednoho s názvem Diana a Akteon. Na druhý obraz do páru, Diana a Kallisto, galerie podle BBC prostředky teprve shání.   ik mik  