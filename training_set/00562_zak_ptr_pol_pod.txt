 Soud vrátil žalobci kauzu prodeje náchodského pivovaru  --------------------    Ke zpravodajství: AUDIO   Zprávu jsme v celém rozsahu doplnili a upravili o další informace a vyjádření.   --------------------    Náchod 6. ledna (ČTK) - Okresní soud v Náchodě dnes vrátil státnímu zastupitelství k došetření případ bývalého náchodského starosty Oldřicha Čtvrtečky (ODS), jenž je podle policie podezřelý z machinací při prodeji městského pivovaru. Soud tak rozhodl při předběžném projednání obžaloby. Státní zástupce Vladimír Štěpánek proti rozhodnutí soudu podal stížnost.   "V průběhu trestního řízení nedošlo k dostatečnému objasnění trestné činnosti, a proto soud využil svého práva na vrácení věci," řekl soudce Pavel Ruml. Ve zdůvodnění vrácení spisu k došetření Ruml uvedl, že je nutné stanovit tržní cenu pivovaru v době jednání o prodeji, následně by policie měla prověřovat výši způsobené škody a podle výsledku jednání provést případnou úpravu obžaloby.   Podle Rumla jsou v případu zjištěna podezření, ze kterých může vyplývat, že netransparentní řízení bylo vedeno záměrně s cílem poškodit město Náchod a umožnit prospěch pro jinou osobu. Ruml nevyloučil to, že věc může mít charakter rozsáhlejší trestné činnosti podvodu.   Stížností státního zástupce se bude nyní zabývat Krajský soud v Hradci Králové. "Jsem přesvědčen o tom, že byl spáchán trestný čin," řekl Štěpánek, který neuvažuje o tom, že by trestní stíhání zastavil. Bývalý starosta Čtvrtečka se dnešního hlavního líčení nezúčastnil. Jeho obhájce, který navrhl během jednání zastavení trestního stíhání, se k celé věci nechtěl vyjadřovat.   Státní zastupitelství obžalovalo Čvrtečku z porušování povinnosti při správě cizího majetku a ze zneužití pravomoci veřejného činitele. Extarostovi, který v říjnových komunálních volbách nebyl zvolen do nového zastupitelstva, hrozí v případě prokázání viny až desetileté vězení. Čtvrtečka už dříve uvedl, že soutěž byla v pořádku a o prodeji pivovaru rozhodlo zastupitelstvo.   Město prodalo pivovar předloni v březnu liberecké firmě LIF za 150 milionů korun. Prodej kritizovala opozice a výsledek výběrového řízení označil za nezákonný Pivovar Holba, který nabídl 185 milionů korun. Podle Čtvrtečky by však město při akceptování podmínek Holby za pivovar dostalo pouze 136,5 milionu korun.   Protikorupční policie už dříve uvedla, že exstarostovým jednáním vznikla škoda 35 milionů korun. Smlouva, kterou Čtvrtečka následně uzavřel s novým nabyvatelem akcií, podle policie neodpovídala návrhu, který schválilo zastupitelstvo. Některé formulace byly podle policie dodatečně změněny a také bylo provedeno antidatování.   sja snm  