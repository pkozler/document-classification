 Na středních školách začala písemná část státních maturit  --------------------    Ke zpravodajství: FOTO/aktuality   Aktualizovali jsme ve 2., 6., 7. a 8. odstavci.   --------------------    Praha 30. května (ČTK) - Na středních školách dnes odstartovala písemná část státních maturit, na českých školách mají premiéru po 14 letech příprav. Tisíce studentů po celé republice začaly v 08:35 psát stejný test z českého jazyka v lehčí verzi, dopoledne je čekala ještě slohová práce. Například maturanti z žižkovského Gymnázia Na Pražačce byli po prvním testu rozpačití, ČTK řekli, že některé otázky příliš nesouvisely s češtinou a navíc prý byly velmi lehké.   V úterý bude následovat lehčí angličtina a náročnější test z českého jazyka, takto jsou maturity rozplánovány do 7. června. Výsledky se maturanti dozvědí až v polovině měsíce. Naprostá většina studentů si zvolila lehčí verzi zkoušek. Včetně těch, kteří nebyli připuštěni k maturitě, a těch, kteří propadli u ústního zkoušení, se zatím celková neúspěšnost pohybuje kolem 17 procent. Kvůli jednotnému zadání testů provázejí maturity přísná bezpečnostní opatření.   "Školní maturita by byla určitě těžší než ta státní," myslí si maturantka Lucka. Jedna z dnešních otázek prý například zněla, jestli byl rabi Löw žid, nebo muslim. Dále měli studenti určit, kdy porodí vlčice, jestliže se páří v lednu a únoru a březost trvá dva měsíce. "S češtinou to nemělo nic společného," shodli se gymnazisté z Pražačky.   "U nás je do toho zapojena prakticky celá škola," řekl ČTK ředitel školy Miloš Macek. Krátce po osmé odpečetil za přítomnosti maturitní komisařky z centra pro přípravu maturit CERMAT, školní inspektorky a zadavatelů z řad učitelů modrou krabici, kde byly sady testů přesně napočítané na jednotlivé třídy. Studenti nesměli mít nic na lavici, v průběhu hodinového testu mohli na toaletu jen ti, kteří měli papír od lékaře.   Po zkoušce kantoři testy vybrali, komisařka naskenovala a elektronicky odeslala do centra na automatické vyhodnocení. Sloh a písemné práce z jazyků pak opraví učitelé ve školách a do centra pošlou i se svým hodnocením. "Už nám chodí první várky, zatím vše bez problémů," řekl ČTK dopoledne mluvčí CERMAT Petr Habáň. Web  www.novamaturita.cz  přitom v neděli napadli hackeři, po několik hodin nefungovaly stránky s ukázkovými testy a informacemi o zkoušce.   Ministerstvo školství odmítlo znění testů po dopsání zveřejnit. Podle Habáně by se totiž některé úlohy mohly objevit u maturit třeba za pět let. Na dotaz, zda se úředníci nebojí, že studenti si otázky zapamatují a umístí je na internet, reagoval dnes ministr školství Josef Dobeš (VV) s tím, že to v této situaci není podstatné a že hlavní je zpětná vazba pro studenty i pro školy. Za předčasný únik testů hrozí pokuta až půl milionu korun. Ministerstvo školství odhaduje, že nové zkoušky dospělosti bude celkem opakovat pětina ročníku.   V souvislosti s maturitami musí úředníci řešit i takové věci jako například středeční stávku dopravců v Ostravě. Panovaly totiž obavy, že by se studenti nemohli dostavit k testům v přesně určený čas, nakonec prý ale omezení veřejné dopravy nebude tak masivní. Další komplikace nastala minulou neděli při rozvozu testů do škol, posádka jednoho z přísně střežených aut s testy totiž musela nečekaně zasahovat u nehody na dálnici D1.   Až 96 procent maturantů si zvolilo lehčí verzi testů, kromě češtiny skládají státní maturity také z cizího jazyka nebo matematiky. K maturitám nebylo připuštěno skoro 11 procent ročníku, u ústního zkoušení, které se konalo během května, propadlo 6,5 procenta maturantů. Zatím tak u maturit neuspělo na 17.000 studentů, úředníci odhadují, že na podzim si maturitu zopakuje až pětina maturantů, tedy zhruba 20.000 lidí.   Maturity se připravují 14 let, přišly celkem na 680 milionů korun. V prvním roce se jich účastní téměř 99.000 studentů.   kli rot  