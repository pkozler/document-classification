 ACK ČR: Parkovací zóny by se měly o víkendu otevřít turistům  Praha 21. června (ČTK) - Modré parkovací zóny by se měly otevřít přes víkend zahraničním i tuzemským turistům. Mimo pracovní dny je centrum Prahy vyprázdněné a parkovací zóny v tomto čase nemají smysl. O víkendu by tak Praha mohla pojmout automobily turistů, řekl na setkání s novináři místopředseda Asociace cestovních kanceláří ČR (ACK ČR) Jan Papež.   Zahraniční turisté Prahu navštěvují zejména o víkendu. Příkladem turistů, kteří by rádi metropoli navštívili vlastním vozem, jsou turisté z Polska, uvedl Papež. Před cestou do Prahy je ale varují turističtí průvodci, které upozorňují na potíže s parkováním v české metropoli.   "Tabulky pod parkovacími cedulemi nejsou srozumitelné ani pro místní lidi," uvedl Papež příklad nesnází, se kterými se v Praze návštěvníci potýkají. Turistům poté odtáhnou auto a s policisty se kvůli jejich nízkému jazykovému vybavení turisté nedomluví. "V konečném důsledku takový návštěvník Prahy zaplatí 2500 korun za odtah a přes půl dne stráví hledáním vozu," dodal Papež.   Podle předsedy Asociace hotelů a restaurací (AHR) Václava Stárka je v centru města velice málo volně přístupných parkovacích ploch. "V Německu nemá problém turista v centru velkých měst zaparkovat, byť za hodinový poplatek," uvedl Stárek. Podle něj by turisté tuto taxu ochotně platili i v Praze, ale počet parkovacích míst v metropoli neodpovídá ostatní infrastruktuře ve městě.   Kromě zahraničních turistů existuje i v tuzemsku velká skupina turistů, které by uvolnění modrých parkovacích zón přesvědčilo k návštěvě hlavního města. Pražští hoteliéři jsou podle Papeže připravení i na tuto klientelu.   "Praha je v sobotu a v neděli přístupné město a bylo by možné v tomto čase zóny pustit každému, kdo si na nich zaparkuje. Případně to poté v budoucnosti regulovat, pokud by počet míst nestačil," řekl Papež. Rozhodnutí uvolnit zóny by podle něho byl významný krok, který by magistrát žádné peníze nestál a významně by podpořil turistický ruch.   cfr mha  