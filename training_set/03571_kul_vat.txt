 Napodobeniny robotů z Marsu okupují galerii ve Školské 28  Praha 16. května (ČTK) - Prostory galerie ve Školské 28 v uplynulém týdnu snímali roboti polského výtvarníka Przemyslawa Jasielského. Pořízené snímky a videa se dnes večer poprvé představí veřejnosti. Expozice nese název podle jednoho z robotů, který před osmi lety prozkoumával povrch Marsu - The Opportunity. Ve Školské 28: Komunikačním prostoru se zdrží až do 26. května.   Projekt vznikl speciálně pro prostory centra, v Praze má tak svoji světovou premiéru. "Roboti od 9. května snímali prázdné výstavní prostory, části nábytku, ale i tu část komunikačního centra, kde se pohybovali návštěvníci. Natočili hodiny materiálu, z nichž část bude prezentována jako fotografie, část jako sestřih v podobě videoinstalace," řekl ČTK kurátor programu ve Školské 28 Miloš Vojtěchovský. Robotické sondy snímají informace z podlahy galerie prostřednictvím webových kamer. Natočené záběry jsou navíc paralelně prezentovány i on-line na  stránkách galerie .   K realizaci projektu Jasielského inspirovala dvojice robotických geologů, Opportunity a Spirit, které Americký úřad pro letectví a vesmír (NASA) v roce 2003 vyslal na Mars, aby se zjistilo, zda jsou na Rudé planetě stopy vody.   Hlavním motivem projektu je podle Vojtěchovského autorova snaha o kontrolu nekontrolovatelného. Robotické průzkumníky Jasielski sestrojil z částí starého nábytku, ze součástek elektronických spotřebičů, jízdních kol a elektromotorů na baterie.   Komunikační prostor Školská 28 je výstavní a vzdělávací centrum s více než desetiletou tradicí. Od roku 1999 se věnuje českému a zahraničnímu výtvarnému umění, současné hudbě, autorské filmové tvorbě nebo novým médiím. Od svého založení Školská 28 zrealizovala na 70 akcí, svou tvorbu zde představil například režisér Karel Vachek nebo konceptuální umělec Miloš Šejn.   Hana Zimmermannová mkv  