 Pohledávky za Sazkou činí 41 mld., Hušák prý odvolán z Bestsportu  Praha 6. května (ČTK) - Městský soud v Praze eviduje 2079 věřitelů loterijní společnosti Sazka, hodnota pohledávek převyšuje 41 miliard Kč a podle mluvčí soudu Martiny Lhotákové by se již výrazně neměla měnit. Soud dnes také uložil insolvenčnímu správci Josefu Cupkovi, aby mu předložil do 18. května zprávu o hospodářské situaci Sazky.   Podle informací serveru Aktuálně.cz valná hromada firmy Bestsport, majitele a provozovatele O2 arény, kvůli níž se Sazka dostala do finančních problémů, odvolala celé představenstvo firmy, včetně místopředsedy Aleše Hušáka. Mluvčí Bestsportu Jan Tuna však změny popřel. Sazka je v úpadku od konce března, Bestsport od 3. května.   Tuna ČTK řekl, že v představenstvu Bestsportu nedošlo k žádným změnám, valná hromada se neuskutečnila a údajné nové představenstvo nemá žádné oprávnění za Bestsport jednat. Podle serveru ale Hušáka, který je stále generálním ředitelem a předsedou představenstva Sazky, nahradí ve funkci Petr Bernátek. Podle serveru je jediným, který v novém vedení Bestsportu není přímo spojen se sportovními svazy, ale má blízko ke KKCG miliardáře Karla Komárka. KKCG je věřitelem Sazky.   Bestsport je vlastněn Občanským sdružením Zelený ostrov (OSZO), které má stejné majitele jako Sazka, tedy sportovní svazy. Bestsport je také mezi věřiteli Sazky, přihlásil pohledávku 23 milionů Kč.   Absolutní výši pohledávek a počet věřitelů bude soud podle mluvčí definitivně uzavírat v příštím týdnu. Řada přihlášených pohledávek je nyní sporných. Městský soud v Praze eviduje ode dneška například již třetí více než osmimiliardovou pohledávku, kterou tentokrát přihlásila lichtenštejnská společnost Oldeira Anstalt a její výše činí 8,128 miliardy Kč. Je tedy identická s výši pohledávky občanského sdružení Zelený ostrov a kyperské Alfa Capital Holdings. Ta také přihlásila pohledávku jako podmíněnou a jako důvod jejího přihlášení uvedla smlouvu o postoupení pohledávky uzavřenou s OSZO. To ji podalo také, což však někteří jeho akcionáři zpochybnili. O platnosti řady pohledávek tak zřejmě rozhodnou soudy.   Seznam všech pohledávek předá soud Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Na programu jednání první schůze věřitelů bude mimo jiné zpráva insolvenčního správce o jeho dosavadní činnosti a o hospodářské situaci Sazky, zpráva prozatímního věřitelského výboru o jeho dosavadní činnosti a rozhodnutí o hlasovacích právech věřitelů, jejichž pohledávka byla na přezkumném jednání popřena, byla zjištěna podmíněně nebo nebyla dosud přezkoumána. Dále se bude rozhodovat o tom, zda schůze věřitelů ponechá ve funkci prozatímní věřitelský výbor, případně zda odvolá některého z jeho členů, nebo zda bude volba nového věřitelského výboru.   Věřitelé budou také rozhodovat o způsobu řešení úpadku Sazky a o vyloučení přednostního práva dlužníka sestavit reorganizační plán.   Sazka se do insolvence dostala kvůli problémům se splácením výstavby O2 arény. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fsl jw  