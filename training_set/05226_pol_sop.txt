 Údajně jeden mrtvý po dalších střetech mládeže s policií v Tunisu  --------------------    Ke zpravodajství: FOTO/aktuality   --------------------    Tunis 13. ledna (ČTK) - V hlavním městě Tuniska v noci na dnešek i přes zákaz vycházení pokračovaly střety mezi mládeží a bezpečnostními silami. Podle informací ze zpravodajského serveru BBC do ulic na severu Tunisu vyšly stovky mladých lidí. Při srážkách s policií byl údajně jeden člověk zastřelen.   Nepokojů vyvolaných rostoucími cenami, korupcí a vysokou nezaměstnaností v zemi se účastní převážně mladí lidé. Protesty trvají asi čtyři týdny a podle vlády si vyžádaly nejméně 23 obětí. Kabinet ve středu kvůli násilnostem vyhlásil v hlavním městě zákaz nočního vycházení.   Agentura Reuters uvedla, že několik hodin poté, co zákaz začal platit, mladí lidé v nejméně dvou tuniských čtvrtích házeli na policii kameny. Policisté v reakci použili slzný plyn a stříleli do vzduchu. V dělnické čtvrti At-Tadaman byl podle svědků zastřelen pětadvacetiletý muž.   Z hlavního města byly dnes nicméně podle agentury AFP staženy armádní jednotky, které zde vláda rozmístila ve středu. V centru metropole místo vojáků hlídkují zvláštní policejní jednotky.     Protivládní protesty svědci ohlásili také ze správního střediska stejnojmenné provincie Sídí Bú Zíd, kde nepokoje v polovině prosince kvůli vysoké nezaměstnanosti začaly. Do ulic zde podle některých odstavců vyšlo až 10.000 lidí. Skandovali prý, že v protestech jde nyní o svobodu projevu a shromažďování a nikoli jen o nezaměstnanost mladých lidí.   Demonstrace proti vysoké nezaměstnanosti jsou nejhoršími sociálními protesty za více než 20 let vlády současného tuniského prezidenta. Ten ve středu vyměnil ministra vnitra a nařídil propustit zadržené demonstranty. Na začátku týdne slíbil vytvořit 300.000 pracovních míst do roku 2012.   Podle některých analytiků se tuniské vládě pravděpodobně podaří nepokoje potlačit. Z dlouhodobého hlediska by však mohly oslabit postavení prezidenta a posílit opozici.   kne ank  