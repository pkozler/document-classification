 Obuvníci v EU už nebudou žádat prodloužení cel na boty z Asie  Brusel 10. ledna (ČTK) - Evropští výrobci obuvi přestanou prosazovat prodloužení antidumpingových cel na dovoz obuvi z Číny a Vietnamu a spokojí se jen se zpřísněným monitorováním dovozu. Sdělila to dnes největší evropská obuvnická asociace. Cla, která Evropská unie zavedla v roce 2006 a na konci března tak zřejmě vyprší, několik let vyvolávala spory mezi dvěma skupinami zemí EU i mezi jednotlivými složkami obuvnického odvětví.   "Už nemáme podporu vlád EU, a kdybychom v tom pokračovali (žádali o prodloužení cel), určitě bychom prohráli," řekl předseda Evropské konfederace obuvnického průmyslu Vito Artioli po schůzce s evropským obchodním komisařem Karlem De Guchtem. Dodal, že jeho sdružení získala od činitelů EU příslib týdenního monitorování dovozů.   Evropská komise předběžným rozhodnutím z roku 2006 vyhověla stížnosti evropských výrobců obuvi na levné dovozy z Číny a Vietnamu. Evropské firmy poukazovaly na vládní subvence asijským výrobcům. Dovoz kožených bot z Číny je nyní zatížen clem 16,5 procenta a na dovoz z Vietnamu se vztahuje desetiprocentní clo.   Ministři zemí EU tato cla v roce 2009 prodloužili, přestože řada zemí byla proti a expertní antidumpingový výbor jim to nedoporučil. Krok pobouřil evropské dovozce, maloobchodní prodejce, spotřebitele, ale i výrobce jako Puma nebo Adidas, kteří mají velkou část produkce právě v Asii.   Snahu o omezení dovozu z Asie vedli zejména italští výrobci a prodloužení z roku 2009 bylo schváleno jen díky vyjádření Itálie, že další prodloužení už nepodpoří. Čínu vedlo prodloužení cel k podání své první stížnosti na EU u Světové obchodní organizace.   Italští obuvníci nyní doufají, že loajalitu evropských spotřebitelů k jejich botám oživí předpisy pro povinné označování původu. Výrobci chtějí podle Artioliho využít monitorování k získání důkazů pro nelegální subvencování čínské a vietnamské obuvi levnými státními úvěry nebo porušováním práv duševního vlastnictví.   Slib monitorování však znepokojil evropské dovozce a prodejce, kteří se bojí, že toho výrobci využijí k tlaku na obnovení ochranářských opatření. "Monitorování, které komisař De Gucht zjevně slíbil, vyvolává určité obavy a věříme, že nezapomene na to, že se to týká i maloobchodníků a dovozců v EU," řekl agentuře Reuters právní poradce Sdružení zahraničního obchodu Stuart Newman.   hp jw  