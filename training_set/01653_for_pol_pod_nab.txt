 Besser: Restituce by se měly co nejmíň dotknout rozpočtu  V celé zprávě jsem doplnili další informace   --------------------    Praha 5. května (ČTK) - Stát by měl církvím vrátit hlavně nemovitý majetek, bez finančních kompenzací se však restituce patrně neobejdou. Řekl to dnes ministr kultury Jiří Besser (TOP 09) po zasedání vládní komise pro narovnání vztahu mezi státem a církvemi. Podle něj by se vyrovnání mělo co nejméně dotknout státního rozpočtu a restituce by měly být připraveny do roku 2012.   "Rozšíření naturálních restitucí komise definuje jako maximální vydatelné množství," četl Besser z unesení komise. Do jejího příštího zasedání mají Besser a ministr financí Miloslav Kalousek (TOP 09) připravit ocenění tohoto maximálního naturálního plnění.   Pak se bude rozhodovat o poměru mezi vydaným majetkem a penězi. Besser řekl, že variant je nyní několik. Naznačil, že jedna z nich by mohla být i ta, že se majetku vrátí naprosté maximum, a peníze budou vyplaceny v případě, že navrácení nebude z nějakého důvodu možné. "Těch proměnných v tom řešení je stále ještě hodně," upozornil ale s tím, že konečný návrh ještě není.   Nejmenší vládní strana Věci veřejné před zasedáním komise dávala najevo, že chce jen restituce ve formě navracení polí, lesů a dalších nemovitostí, nikoli finanční odškodnění.   Besser uvedl, že člen komise Marek Benda (ODS) bude také nyní zjišťovat, jak by bylo možné vrátit polnosti a další nemovitosti, které nejsou v držení státu.   "My se budeme snažit dohodnout takové podmínky, aby skutečně křivda byla napravena a státní rozpočty České republiky utrpěly do budoucna co nejméně," zdůraznil ministr kultury, který má nyní za úkol dohodnout setkání členů vládní komise a představitelů církví. Předtím se má vládní komise sejít ještě jednou.   Podle předchozího návrhu vlády Mirka Topolánka (ODS) z roku 2008 se měla církvím navrátit asi třetina majetku zabaveného komunisty. Zbytek měla nahradit částka 83 miliard korun vyplácená po dobu 60 let, i s úroky mělo jít o 270 miliard korun. To je ale v současné atmosféře škrtů neprůchozí.   Besser očekává, že konečný návrh by měl být hotov do konce května nebo do půlky června. Koaliční vláda ODS, TOP 09 a VV dala při svém zrodu najevo, že chce církevní otázku restitucí vyřešit.   Lucie Petrová kli mal      