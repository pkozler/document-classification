 Volkswagen loni zvýšil prodej o 13,5 procenta na nový rekord  --------------------    Ke zpravodajství: FOTO/aktuality   Doplnili jsme informaci o prezentaci nového modelu Passat v 1. a 3. odstavci a výhled pro letošní rok ve 2. odstavci.   --------------------    Detroit 10. ledna (ČTK) - Německá automobilka Volkswagen loni zvýšila prodej o 13,5 procenta na rekordních 7,14 milionu vozů. Oznámil to šéf společnosti Martin Winterkorn na detroitském autosalonu, kde firma představila novou verzi modelu Passat určenou pro americký trh. Volkswagen je největším výrobcem automobilů v Evropě a jeho součástí je Škoda Auto.   Volkswagen hodlá zvýšit prodej rovněž v letošním roce. "V celém roce počítáme s nárůstem o pět procent," uvedl podle agentury DPA šéf prodeje VW Christian Klingler. "Rok 2011 bude pro Volkswagen klíčovým rokem," upozornil Winterkorn. Volkswagen chce nejpozději do roku 2018 předstihnout japonského konkurenta Toyota Motor a stát se největší automobilkou na světě.   Model Passat určený pro americký trh se bude vyrábět v továrně, kterou Volkswagen staví ve státě Tennessee. Závod by měl zahájit provoz již v letošním roce. Továrna by podle dřívějších informací měla stát miliardu dolarů (zhruba 19 miliard Kč) a vyrábět 150.000 vozů ročně.   Personální ředitel VW Horst Neumann nedávno v rozhovoru pro list Handelsblatt uvedl, že automobilka hodlá v příštích letech kvůli silnému růstu prodeje vytvořit 50.000 nových pracovních míst. V současnosti zaměstnává Volkswagen po celém světě zhruba 400.000 lidí. Firma plánuje během příštích pěti let investovat 51,6 miliardy eur (asi 1,3 bilionu Kč).   Škoda Auto minulý týden oznámila, že její prodej loni stoupl o 11,5 procenta na rekordních 762.600 aut. Firma zvýšila svůj podíl na trhu a v následujících letech očekává další růst prodeje.   pmh vju jw  