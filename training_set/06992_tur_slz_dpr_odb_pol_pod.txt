 Kvůli stávce řeckých odborářů neodletí dva spoje ČSA  Praha 10. května (ČTK) - Kvůli středeční generální stávce v Řecku zruší České aerolinie dva páry letů mezi Prahou a Aténami. ČTK to dnes řekla mluvčí Skupiny ČSA Hana Hejsková. Charterových letů se stávka nedotkne. Generální stávku v Řecku vyhlásily odborové centrály proti úsporné politice vlády.   Podle ČSA nebude možné vypravit dnešní noční let do Atén a rovněž středeční polední spoj. "Vzhledem k tomu, že o plánované stávce v Řecku měly České aerolinie informace již minulý týden, mohly s předstihem kontaktovat cestující a nabídnout jim změnu rezervace buď na dřívější, či naopak na pozdější let případně jiné alternativní spojení," uvedla Hejsková. ČSA kvůli tomu po ukončení stávky vypraví letadlo s vyšší kapacitou míst.   Charterové lety z Česka létají především do ostrovní části Řecka, kde se kvůli stávce nepočítá s celkovou uzavírkou letišť. Podle mluvčího Asociace českých cestovních kanceláří a agentur (AČCKA) Tomia Okamury je na letištích v turistických destinacích možné očekávat zpoždění. Z Česka do Řecka ovšem během středy letí jediné letadlo společnosti Travel Service do Heraklionu na Krétě, které bude přilétat mimo dobu plánované stávky.   Vrcholná turistická sezona v Řecku začíná v červnu. Většina Českých turistů tráví dovolenou na řeckých ostrovech, mezi kterými jsou nejpopulárnější Kréta a Rhodos. Z pevninské části Řecka čeští turisté navštěvují oblast Soluně a poloostrova Chalkidiki. Řecko je v současnosti čtvrtou nejpopulárnější dovolenkovou destinací a první z hlediska leteckých dovolených. V loňském roce zemi navštívilo podle Okamury 367.000 českých turistů.   cfr dvd  