 Kampaň ke sčítání lidu bude kvůli škrtům v rozpočtu omezená  Rozšířili jsme 3. odstavec o vyjádření předsedkyně ČSÚ Ritschelové. Přidali jsme 6. odstavec s vyjádřením místopředsedy ČSÚ Stanislava Drápala.   --------------------    Praha 25. ledna (ČTK) - Český statistický úřad (ČSÚ) spustil informační kampaň ke Sčítání lidu, domů a bytů 2011. Kromě informačních bannerů na internetu bude obsahovat i osm různých spotů, které se objeví v českých televizích. Kvůli úsporným opatřením ve státním rozpočtu však museli statistici snížit její rozpočet ze 113 na 25 milionů korun. Na tiskové konferenci to dnes řekla předsedkyně ČSÚ Iva Ritschelová. Celkový rozpočet sčítání je 2,48 miliardy Kč.   "Informační kampaň považujeme za klíčovou pro účastníky sčítání. Bohužel budeme muset tu kampaň kvůli škrtům, které se dotkly celého projektu, poněkud omezit," uvedla Ritschelová. ČSÚ tak musel oželet placený prostor v tisku a rádiích. Kampaň se bude soustředit pouze na televizi a internet.   Podle statistiků je přitom kampaň nezbytná, aby lidé pochopili důležitost sčítání a vyplnili formuláře. Získaná data totiž budou v následujících letech sloužit jako podklady pro celou řadu průzkumů a rozhodnutí. "Výsledky, které z tohoto projektu budou získány, bude v budoucnu využívat celá řada institucí," řekla Ritschelová. Jde například o hasičské záchranné sbory, dopravní podniky, zdravotnické či vzdělávací zařízení.   Poselství celé kampaně má vyjadřovat slogan "Budoucnost se počítá". V lednu se začaly na internetu objevovat informační bannery. Od 1. února potom poběží v českých televizích osm dvacetivteřinových spotů, z nichž každý míří na jinou cílovou skupinu, od seniorů přes národnostní menšiny, věřící, řemeslníky a velké podnikatele až po mladé rodiny s dětmi.   Spoty poběží od 1. února do 30. března ve vysílání České televize, TV Prima a TV Barrandov. Účinkují v nich i známé osobnosti, jako například viceprezident Svazu průmyslu a dopravy ČR Jaroslav Hanák či herečka Lenka Vlasáková. Televizní kampaň má zasáhnout 80 procent populace, kampaň na síti 80 procent internetové populace. Objeví se i na sociálních sítích Facebook a Twitter. Kromě internetu a spotů vydala již před časem Česká pošta ke sčítání lidu příležitostnou známku.   Spoty vysílané v televizi jsou v češtině. ČSÚ bude tedy muset příslušníky národnostních menšin, kteří nehovoří vůbec nebo dobře česky, oslovit jinou cestou. "Rozvíjíme spolupráci s různými organizacemi, kterým poskytujeme informace, a snažíme se ve spolupráci s nimi, aby se dostaly k cizincům, kteří pobývají na území naší republiky a nemají třeba dobrou znalost českého jazyka," řekl místopředseda ČSÚ Stanislav Drápal. Navíc budou mít sčítací komisaři k dispozici metodické materiály a vyplněné vzory formulářů kromě češtiny i v osmi dalších jazycích, například v angličtině, němčině, ruštině, ukrajinštině či romštině.   Sčítání lidu, domů a bytů patří k nejrozsáhlejším statistickým zjišťováním. Koná se každých deset let. Následující sčítání je připravováno na březen 2011. Rozhodným okamžikem bude půlnoc z 25. na 26. března 2011.   pcl pba  