 Nájemné ve svých bytech letos zvýší Praha 4, 7 a 8  Praha 23. ledna (ČTK) - Nájemné ve svých bytech v letošním roce zvýší radnice Prahy 4, 7 a 8. V některých lokalitách tak nájemníci budou platit více než 100 korun za metr čtvereční. Ostatní městské části nájemné zvyšovat nechtějí nebo o tom dosud nerozhodly. Vyplývá to z ankety ČTK. Většina radnic o navýšení v loňském roce nerozhodla, nechtěly totiž udělat toto nepopulární rozhodnutí před říjnovými komunálními volbami.     Začínají se stírat rozdíly mezi lokalitami, které bývají považovány za dobrou adresu a oblastmi, kde bylo nájemné tradičně nižší. Například v Praze 6 se nájemné podle mluvčího Martina Šalka nepřesahuje 95 korun za metr čtvereční. V šestém obvodu přitom leží vyhledávané lokality, jako jsou Bubeneč, Břevnov, Dejvice a Střešovice. V části Nuslí a v Praze 8 ale lidé během letoška začnou platit stokorunu a více.   "Plošné zdražování považujeme za nespravedlivé. Rozdíl v kvalitě bydlení může být i v rámci jednoho domu. Chceme nejprve stanovit koeficienty, podle kterých by se cena nájemného určovala," řekl ČTK Šalek. Radnice chce zohledňovat například to, zda je v okolí bytu potřebná infrastruktura.   Kvůli tomu, že nájemné navyšují jen některé radnice, se nově může stát, že v jednom katastrálním území budou lidé platit rozdílné ceny. Týká se to například Nuslí. Pokud lidé bydlí ještě na území Prahy 2, budou platit stejně jako dosud asi 76 korun za metr čtvereční, pokud bydlí už na území Prahy 4, nájemné stoupne od května na zhruba 102 korun za metr čtvereční.   V Praze 4, která zahrnuje především katastrální území Nusle, Michle, Podolí, Braník, Hodkovičky a Krč, si nájemníci podle radního Pavla Caldra připlatí od května zhruba 20 korun za metr čtvereční. U bytů se sníženou kvalitou bude navýšení činit desetikorunu.   Od června vzroste nájemné v městských bytech také v Praze 7, která zahrnuje především katastr Holešovic a Bubenče. Navýšení bude podle mluvčího Martina Vokuše činit asi 12 až 14 korun, nově budou nájemníci platit 99 korun za metr čtvereční.   O měsíc později se zvýšení nájemného dotkne i lidí v Praze 8. Podle místostarosty Michala Šustra budou lidé v městských bytech bývalé první a druhé kategorie platit 100 Kč, respektive 95 korun za metr čtvereční. Zdražení se nebude týkat bytů pro seniory. Do osmé městské části patří především katastrální území Karlín, Libeň, Bohnice, Kobylisy, Čimice a Ďáblice.   Radnice lidem, kteří nezvládnou nájemné platit, nabízí zpravidla výměny za menší byty nebo vybraným skupinám nájemníků finančně přispívá. Sedmá městská část vyplácí například seniorům, invalidním důchodcům a rodičům pečujícím o zdravotně postižené dítě 300 až 500 korun měsíčně. Týká se to lidí v obecních bytech i u soukromníků.     Výběr některých cen nájemného v obecních bytech pro letošní rok:      lokalita  cena za metr čtvereční u bytů bývalé I. kategorie     Praha 2 - Nové Město  90,51     Praha 2 - Vinohrady  84,52     Praha 2 - Nusle  75,95     Praha 4 - Nusle  102*     Praha 6 - Bubeneč  95     Praha 7  99**     Praha 8  100***     Praha 9  71     Praha 13  78     * platí od 1. 5. 2011   ** platí od 1. 6. 2011   *** platí od 1. 7. 2011   Zdroj: jednotlivé městské části   Šárka Dvořáková sap  