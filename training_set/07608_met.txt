 Nejméně 257 lidí zemřelo při záplavách v Brazílii  Aktualizovali jsme a rozšířili zprávu vydanou před půlnocí.   --------------------    Rio de Janeiro 13. ledna (ČTK) - Nejméně 257 mrtvých si během 24 hodin vyžádaly katastrofální záplavy a sesuvy půdy u brazilského Ria de Janeiro na jihovýchodě země, oznámila dnes agentura Reuters s odvoláním na tamní média. Další osoby jsou pohřešovány.   Námořnictvo na žádost riodejaneirského guvernéra Sérgia Cabrala vyslalo dvě helikoptéry, které pomohly do zaplavených oblastí transportovat záchranáře.   Nejhorší je podle DPA situace v Teresópolisu asi 80 kilometrů od Ria, kde zahynulo podle oficiálních údajů citovaných agenturou Reuters více než 130 lidí. Řeka zde vystoupila z břehů a zatopila řadu budov. Některé části města dnes zůstaly bez elektřiny i telefonního spojení. Přerušena tu byla i dodávka pitné vody.   "Je to největší katastrofa v dějinách města," prohlásil starosta města Teresópolis Jorge Mário Sedlacek v rozhovoru pro televizní stanici Globo. Sdělil také, že ve městě je pohřešováno asi 50 osob a na 200 osob tu bylo během záplav zraněno. Stovky lidí se navíc ocitly bez střechy nad hlavou.     Televizní záběry ukazují osobní a nákladní auta, které strhl žlutohnědý proud a odnáší je v dál. Autobusům, které zůstaly na ulici, dosahuje voda až po střechu. Ve městě operuje 800 záchranářů a hasičů, kteří hledají živé obyvatele.   "Tolik lidí tu zmizelo. A mnoho z nich nebude pravděpodobně již nikdy nalezeno. Nebylo nic, co bychom mohli udělat. Bylo to peklo," posteskla si podle AP jedna z obyvatelek města, která se obává, že při záplavách přišla o 15 příbuzných.   Teresópoliské úřady uvedly, že během 24 hodin v této oblasti spadlo 260 milimetrů dešťové vody, což je více než průměrné množství srážek, které zde mívají v souhrnu za celý leden.   Dalších nejméně 107 lidí přišlo o život v Nova Friburgo ležícím 140 kilometrů od Ria. Mezi mrtvými jsou podle úřadů také tři původně pohřešovaní hasiči, kteří pomáhali při záchranných pracích. Nova Friburgo má 180.000 obyvatel. Voda tu zaplavila celé čtvrti a bahno vytvořilo v ulicích zátarasy.   Dramatická je i situace ve městě Petrópolis, odkud je hlášeno 20 mrtvých. "Žiju tu už 25 let a nikdy jsem neviděl nic podobného. Bydlím na vyvýšeném místě, ale když jsem se podíval dolů, spatřil jsem bahnité moře. Většina lidí se zachránila tím, že vylezla na stromy nebo utekla do vyšších poloh," uvedl podle Reuters jeden z obyvatel Petropolisu.   Záplavové lijáky už v úterý připravily o život 14 lidí v Sao Paulu.   V letním období jsou prudké lijáky v jihovýchodní Brazílii každodenní záležitostí. A časté jsou i oběti na životech v důsledku záplav a sesuvů půdy. Loni takto v Brazílii zahynulo 473 lidí, napsal deník Estado de Sao Paulo.   hro  