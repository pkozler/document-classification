 Sazka je v insolvenčním řízení, návrh podal Vítek  --------------------    Ke zpravodajství: AUDIO   Doplnili jsme vyjádření firmy E-Invest ve 14. odstavci a background o společnosti Moranda v posledním odstavci. Zprávu jsme celkově upravili.   --------------------    Praha 17. ledna (ČTK) - Největší česká loterijní společnost Sazka je v insolvenčním řízení. Podnikatel Radovan Vítek dnes podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Insolvenční návrh podal Vítkův právník Tomáš Rybář prostřednictvím české firmy Moranda, která od Komerční banky odkoupila její pohledávku vůči Sazce.   Podle předsedy představenstva a šéfa Sazky Aleše Hušáka loterijní firma není právně ani ekonomicky v insolvenční situaci a případnému návrhu se bude bránit všemi právními prostředky. Hušák dodal, že podání návrhu nebude mít vliv na činnost společnosti.   "Sazka považuje návrh na zahájení insolvenčního řízení za nedůvodný a šikanózní. Cílem tohoto kroku je účelová snaha vyvolat paniku, snížit cenu dluhopisů, závazků a akcií Sazky, tato aktiva levně skoupit a jejich prostřednictvím společnost nepřátelsky ovládnout podle zásady čím hůře, tím lépe," reagoval dnes mluvčí Sazky Zdeněk Zikmund.   Vítek naopak míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu.   Řešením situace je podle Vítka restrukturalizace firmy, při níž by Sazka vydala nové akcie v objemu deseti miliard korun, což odpovídá jejím závazkům. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Zikmund uvedl, že nároky, které uplatňuje insolvenční navrhovatel a další společnosti údajně ovládané Vítkem, neexistují, protože zanikly. "Sazka jejich existenci odmítá a údajné věřitele na to písemně upozornila. Sazka v nejbližších dnech předloží soudu podklady, které nedůvodnost insolvenčního návrhu prokazují," dodal mluvčí loterijní společnosti.   Podle Jiřího Markvarta z advokátní kanceláře Ambruz &amp; Dark insolvenční řízení pro firmu obecně znamená, že nemůže činit kroky, které by vedly k zásadnímu zmenšení majetkové podstaty. Zákon ale nestanovuje nic, coby zásadním způsobem bránilo běžnému fungování firmy.   Soud by nyní měl stanovit insolvenčního správce a v usnesení uvést termín přezkumného jednání, na kterém jsou přezkoumány přihlášené pohledávky věřitelů. Věřitelé pak hlasují o způsobu řešení úpadku, a to buď formou konkurzu, nebo restrukturalizací.   Konkurz je likvidační formou, kdy jsou pohledávky věřitelů uspokojeny z prodeje majetku dlužníka. Při restrukturalizaci dlužník dál funguje, ale jen v mezích tzv. reorganizačního plánu, který sám navrhuje. Pokud ho věřitelé odhlasují a soud potvrdí, musí se jím věřitelé i dlužník řídit.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   Penta chce za finanční pomoc stoprocentní podíl v Sazce, Synot dvě třetiny akcií, jediný Ulčák přímý vstup do Sazky nepožaduje. Dva největší akcionáři, ČSTV a Sokol, chtějí jednat s Ulčákem.   Ulčákova společnost E-Invest dnes uvedla, že je připravena uzavřít se Sazkou smlouvu o spolupráci v případě, že loterijní firma dospěje s držiteli jejích dluhopisů k dohodě o změně emisních podmínek. Pak bude připravena poskytnout Sazce dostatek peněz potřebných k neprodlené úhradě všech prokazatelně existujících závazků vůči finančním institucím. "Závazek společnosti E-Invest se vztahuje ke všem závazkům, které Sazka uzná jako právoplatné, nebo o kterých tak rozhodne soud," sdělila firma ČTK v tiskové zprávě.   Penta soudí, že pohledávky Vítka vůči Sazce nezpochybnitelné. "Naopak pohledávky, které proti nim chce započíst Sazka, jsou nesmyslné, respektive naprosto účelově vykonstruované," uvedl dnes mluvčí Penty Martin Danko. Pokud Vítek nedostane zaplaceno za své pohledávky po lhůtě splatnosti, Sazka se podle Danka nevyhne prohlášení úpadku. To povede k tomu, že akcionáři Sazky ztratí kontrolu nad společností ve prospěch věřitelů, dodal.   "Nabídka Penty vůči akcionářům Sazky možná dnes ještě platí, ale pokud akcionáři urychleně nevyndají hlavy z písku, zítra nebo za týden již platit nemusí, protože s akcionáři už nebude o čem jednat," upozornil Danko.   Společnost Moranda, která návrh na insolvenci podala, byla do obchodního rejstříku zapsána v říjnu 2007. Hlavním předmětem podnikání firmy sídlící v Praze je pronájem nemovitostí a zajišťování souvisejících služeb. Podle obchodního rejstříku podnikatel Vítek ve statutárních orgánech firmy se základním kapitálem dva miliony korun nefiguruje a jediným akcionářem je Vítkova matka Milada Malá. Podle účetní uzávěrky společnosti za rok 2009 firma nemá žádné zaměstnance.   fd sat jw  