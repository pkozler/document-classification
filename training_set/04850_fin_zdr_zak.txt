 Slovensko nemusí zdravotní pojišťovně Dôvera platit 500 mil. eur  Bratislava 9. května (ČTK) - Slovensko nebude muset vyplatit majiteli zdravotní pojišťovny Dôvera, která patří do finanční skupiny Penta, zhruba 500 milionů eur (zhruba 12 miliardy korun). Arbitrážní soud zastavil řízení o vyplacení odškodného za to, že minulá vláda zakázala zdravotním pojišťovnám volně nakládat se ziskem. Informovala o tom dnes slovenská média.   Důvody rozhodnutí arbitrážního soudu nejsou známé. Mluvčí Penty Martin Danko uvedl, že mezinárodní soud zastavil arbitráž z procesních důvodů. Detaily budou známé po doručení verdiktu.   Vedle majitele pojišťovny Dôvera se ze stejných důvodů pře se slovenskou vládou také vlastník další soukromé zdravotní pojišťovny Union. Nizozemská společnost Eureko chce podle listu Sme vysoudit od státu 160 milionů eur. Deník napsal, že arbitrážní soud tuto žalobu projedná.   Důvodem sporů je zákon z roku 2007, kterým tehdejší koalice prosadila, aby zdravotní pojišťovny používaly zisk na financování zdravotní péče. Vláda to tehdy odůvodňovala tím, že soukromé pojišťovny by neměly vydělávat na povinných odvodech, které vyberou od občanů nebo firem. Ústavní soud ale letos v lednu rozhodl, že zákon omezující volné nakládání se ziskem je v rozporu s ústavou, protože mimo jiné omezuje majetková práva pojišťoven.   boa dvd  