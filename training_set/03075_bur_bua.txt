 Pražská rozšiřuje zisky, roste na osmiměsíční maximum  Praha 18. ledna (ČTK) - Pražská burza v souladu s evropskými trhy navázala na předchozí růst a je tažena zejména akciemi bank a elektrárenské společnosti ČEZ. Hlavní index PX byl krátce před 11:00 výše o 1,09 procenta na 1268,4 bodu poblíž nejvyšší hodnoty za posledních osm měsíců.   Pavol Mokoš z Patria Direct uvedl, že index PX během dopoledne vyskočil o 1,2 procenta na 1270 bodu, což je nejvyšší úroveň od května 2010. Dodal, že evropské trhy vytvářejí dokonce nová více než dvouletá maxima.   Investoři na pražské burze mají zájem zejména o akcie Erste Group Bank, které posílily o 2,23 procenta na 877,30 koruny, a o akcie Komerční banky, které vzrostly o 0,29 procenta na 4523 korun.   Největší zobchodovaný objem je vidět na akciích ČEZ, které posílily o 1,70 procenta na 862,40 koruny a podle Mokoše jsou na nejvyšších úrovních od poloviny srpna.   Mokoš doplnil, že nedávný lídr pražské burzy, akcie NWR, přešlapují na místě. A ani dnes zvýšená cílová cena od Morgan Stanley na úroveň 305 Kč, neposkytuje tomuto titulu nový impulz k růstu. Titul oslabil o 0,03 procenta na 299,40 koruny. Překážkou v růstu podle Mokoše může být i klesající cena uhlí, která dnes oslabuje již třetím dnem v řadě.   Mokoš upozornil, že poprvé od začátku listopadu se akcie Telefóniky O2 vracejí nad hranici 400 Kč. Před 11:00 posílily o 1,41 procenta na 403,40 koruny. "Tento titul se v posledních týdnech těší zájmu investorů, kteří ho dnes posílají do zelených čísel již pátým dnem v řadě," dodal.   Největší ztráty zatím naopak utrpěly hlavně developerské tituly. Akcie Orka spadly o 1,98 procent na 180,25 koruny a akcie ECM o 1,95 procenta na 89,80 koruny.   vrk mha  