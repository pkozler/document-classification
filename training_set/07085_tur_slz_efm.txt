 Thomas Cook prohloubil v pololetí kvůli nepokojům v Africe ztrátu  Londýn 9. května (ČTK) - Britská cestovní kancelář Thomas Cook prohloubila ve fiskálním pololetí očištěnou provozní ztrátu na 166 milionů liber (4,6 miliardy Kč) z loňských srovnatelných 130 milionů GBP. Ke zhoršení hospodaření přispělo přerušení cest do Egypta a Tuniska kvůli nepokojům. Firma, která je druhou největší cestovní kanceláří v Evropě, současně varovala, že její hospodaření v letošním fiskálním roce bude kvůli nejistému ekonomickému vývoji v Británii horší než loni.   Cestovní kanceláře obvykle vykazují v tomto období roku ztrátu, protože jejich hlavním obdobím je letní turistická sezona. Analytici dotazovaní agenturou Reuters očekávali, že firma vykáže za šest měsíců do konce března ztrátu v rozmezí 165 až 170 milionů liber. Výsledky rovněž negativně ovlivnilo načasování Velikonoc, které letos připadly až na druhou polovinu roku.   Společnost odhaduje, že nepokoje v Egyptě a Tunisku ji připravily o 22 milionů liber a pozdější Velikonoce o 15 milionů GBP. V druhé polovině roku by měly nepokoje v Egyptě, Tunisku a Maroku zhoršit její hospodaření o 35 milionů liber.   Thomas Cook však rovněž varoval, že situace na britském trhu je velmi obtížná kvůli vysoké inflaci, nezaměstnanosti a očekávanému zvýšení úrokových sazeb, což se všechno promítá do nálady spotřebitelů. Kvůli stimulaci poptávky tak byla kancelář nucena začít nabízet slevy, rezervace letních zájezdů v Británii jsou však zatím i přes tyto slevy na zhruba stejné úrovni jako loni, napsala agentura Reuters.   irl vju  