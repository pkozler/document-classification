 Klub Roxy chce opět otevřít, rozhodne středeční jednání  --------------------    Ke zpravodajství: FOTO ve Fotobance  ID foto: F201009170207101   --------------------    Praha 31. ledna (ČTK) - Pražský hudební klub Roxy, který sídlí v Dlouhé, by mohl ve čtvrtek opět po měsíci přivítat návštěvníky. Na začátku ledna musel zavřít po kontrole stavebního úřadu, hasičů a hygieniků. Manažer klubu Jaroslav Stanko ČTK řekl, že klub již požadovaná opatření učinil a nyní čeká na rozhodnutí stavebního úřadu. Podle mluvčí první městské části Veroniky Blažkové rozhodne středeční jednání.   "Čekáme, jestli přinesou všechny dokumenty, které mají mít. Pokud ano, tak je možné, že by se ve čtvrtek klub otevřel," řekla Blažková.   Podle Stanka provozovatelé například kvůli hluku upravili okna, která vedou do ulice, doplnili cedulky nouzového východu a nouzová světla. "Zatím nemám v ruce žádný dokument, takže nemohu nikoho zvát," poznamenal k případnému čtvrtečnímu termínu znovuotevření.   Na čtvrtek klub na svých internetových stránkách slibuje narozeninovou párty Dj Trávy, program vedení naplánovalo i na pátek a sobotu.   Podle Prahy 1 kontroloři 4. ledna zjistili závažné nedostatky, které ohrožovali bezpečnost návštěvníků provozovny. Klub a kavárnu NoD proto okamžitě uzavřeli. Že by zjištění kontrolorů ohrožovalo bezpečnost, klub na svých webových stránkách odmítl.   Blažková po uzavření klubu uvedla, že vybavení místností závažným způsobem porušovalo požárněbezpečnostní předpisy a bylo hygienicky nevyhovující. Navíc prý byly v uvedených prostorech provedeny stavební úpravy, které jsou v rozporu s kolaudačním rozhodnutím. Hasičům podle ní například vadil nedostatečný počet únikových východů a jejich špatné označení nebo závažné nedostatky v rozmístění hasicích přístrojů. Na klub si kvůli hluku opakovaně stěžovali lidé z okolí.   Karel Čapek pba  