 Řidič, který zahynul po honičce s policií, byl pod vlivem drog  Ostrava 18. ledna (ČTK) - Řidič, který minulý týden zahynul v Ostravě při honičce s policií, zřejmě před jízdou užil nějakou drogu. Policejní mluvčí Gabriela Holčáková dnes sdělila, že z předběžných závěrů znalce vyplývá, že řidič byl ovlivněn omamnou látkou.   Pětadvacetiletý řidič vozu Seat Toledo se pokusil 12. ledna ujet policejní hlídce. Dostal ale na tramvajovém pásu smyk, srazil se s tramvají a při nehodě zemřel. Podle policie důvodem, proč před hlídkou ujížděl, mohla být právě skutečnost, že řídil pod vlivem drog. "Komplexní závěry znalců budeme mít k dispozici později," uvedla k tomu Holčáková. Už minulý týden policie vyloučila, že by řidič před jízdou pil alkohol.   Mladý řidič se ale už jednou pokusil policejní hlídce ujet a tehdy opilý byl. Bylo to v prosinci, dostal smyk a uvízl ve sněhu. "Řidič se i dál snažil ujet. Když zjistil, že to nezvládne, i se spolujezdcem se ve voze zamknul. Orientační dechové zkoušky pak vykázaly hodnoty zhruba od 1,2 do 1,7 promile alkoholu," uvedla minulý týden Holčáková.   Policie v souvislosti se smrtelnou nehodou pátrá po světlém autě, které 12. ledna kolem 11:10 vyjíždělo v Ostravě ze Zelené ulice na ulici 1. máje. "Řidič tohoto světlého vozu bezesporu zaregistroval vozidlo značky Seat Toledo, přijíždějící po ulici 1. máje vysokou rychlostí," uvedla Holčáková. Policie řidiče tohoto auta žádá, aby se přihlásil na linku 158.   vpl jpt  