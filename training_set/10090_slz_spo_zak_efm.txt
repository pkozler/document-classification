 Sazka se připojila k návrhu odvolat insolvečního správce  Praha 10. května (ČTK) - Společnost Sazka, která je od konce března v úpadku, se připojila k návrhu společnosti E-Invest na zproštění insolvenčního správce Sazky Josefa Cupky funkce. Zároveň Sazka podala odvolání k vrchnímu soudu ohledně květnového rozhodnutí městského soudu, že firma nesmí nakládat s majetkem bez souhlasu insolvenčního správce. V odvolání zpochybnila objektivitu soudce. Vyplývá to z materiálů zveřejněných dnes v insolvenčním rejstříku.   Návrh E-Investu poukazuje například na údajné vazby Cupky se společností KKCG podnikatele Karla Komárka. Cupka k tomu již dříve uvedl, že události zmíněné E-Investem nemají žádný vliv na jeho schopnost přezkoumat pohledávky Sazky a vykonávat funkci.   "Dlužník považuje skutečnosti sdělené uvedeným věřitelem za závažné a zpochybňující nepodjatost insolvenčního správce a návrh věřitele na zproštění insolvenčního správce jeho funkce za opodstatněný. Z tohoto důvodu se k návrhu připojuje," stojí v dokumentu podepsaném generálním ředitelem Sazky Alešem Hušákem.   E-Invest ve svém návrhu z počátku května uvedl, že Cupka v minulosti působil jako správce konkurzní podstaty podnikatele Václava Fischera, v němž největšími věřiteli byly osoby ze skupiny KKCG. Další vazba mezi Cupkou a Komárkem je prý zprostředkována skrze společnost PGB Invest. E-Invest dále upozorňuje na Cupkovo údajné propojení s PPF a KKCG přes společnost Prima Lida a Chanty-Mansijskou banku. Poukázal i na to, že na Cupkův majetek byla nařízena exekuce.   Opatření o nakládání s majetkem se týká například uzavírání smluv nad 500.000 korun, nemovitého majetku Sazky včetně převodů či pronájmů, a předmětů duševního a průmyslového vlastnictví. Podle Sazky ovšem důvody na omezení již pominuly, protože smlouva s firmou Gladiolus není aktuální a "nemůže odůvodňovat omezení dispozičních oprávnění dlužníka."   Sazka se již dříve odvolala proti omezení nakládat s majetkem a na konci dubna jí vrchní soud vyhověl. Městský soud ale následně na počátku května omezení znovu zavedl. Sazka dnes uvedla, že soudce Jaromír Harmach se dopustil mimo jiné procesních chyb a že jeho objektivita a procesní korektnost je vážně zpochybněna. "Soudce soudu prvního stupně je zjevně předem rozhodnut za žádných okolností nepopřít argumentům dlužníka sluchu," uvedla Sazka.   sos jw  