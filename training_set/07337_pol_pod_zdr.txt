 Obrana chce zefektivnit hospodaření vojenské nemocnice v Praze  --------------------    Ke zpravodajství: FOTO/aktuality; AUDIO; VIDEO   --------------------    Praha 13. ledna (ČTK) - Ministerstvo obrany chce letos zefektivnit hospodaření Ústřední vojenské nemocnice. Podle generálního sekretáře ministerstva Jana Vylity je nemocnice "přeinvestovaná" a hospodaří s příliš velkou ztrátou. Cílem úředníků ministerstva nyní bude snížit náklady ÚVN, a naopak využít příležitostí k výdělku, uvedl Vylita na dnešní tiskové konferenci ministra obrany Alexandra Vondry.   "Hospodaření ÚVN je dlouhodobě značně ztrátové. Jde o špičkové pracoviště s velkým potenciálem, ale stálo nás hodně peněz," řekl Vylita. Ministerstvo obrany podle něj ročně přispívá na provoz nemocnice v řádu 400 až 500 milionů korun.   Obrana proto zahájila okamžitou restrukturalizaci, do ÚVN nastoupil krizový manažer. Nemocnice bude vždy hospodařit se ztrátou, cílem ale je, aby tato ztráta byla co nejnižší a pro resort přijatelná, vysvětlil Vylita.   Dalším krokem ke snížení množství peněz, které stát vkládá do vojenské nemocnice, je změna smlouvy s koncesionářskou firmou, jež má v ÚVN postavit nové pavilony. Miliardovou výstavbu schválil úřednický kabinet premiéra Jana Fischera. Vondra po svém nástupu do funkce nařídil projekt výstavby přehodnotit.   Výsledkem tříměsíčního vyjednávání mezi zástupci obrany a konscorciem PMHC (Prague Military Hospital Concession) je nová smlouva, kterou obě strany podepsaly v prosinci. V ÚVN tak nebude stát hotel s bazénem, nahradí ho ubytovna pro vojenské veterány. Vondra zároveň prosadil, že v případě zastavení výstavby ze strany státu nebude PMHC vymáhat ušlé zisky u arbitráže. Namísto toho jí bude vyplacena finanční náhrada v maximální výši 175 milionů korun. "Výsledkem tohoto jednání je, že máme omezena (finanční) rizika pro stát," uvedl dnes Vylita.   Tomáš Tománek jd rot  