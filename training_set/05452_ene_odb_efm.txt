 ČEZ Distribuční služby zruší na jaře 158 pracovních míst  V 5. a 6. odstavci jsme doplnili další informace.   --------------------    Most 12. ledna (ČTK) - Skupina ČEZ plánuje na jaře restrukturalizaci, při níž zanikne jen ve společnosti ČEZ Distribuční služby 158 pracovních míst. Změny se v ní dotknou 1352 zaměstnanců; někteří dostanou na výběr - buď přijmou nabídku na jinou práci, nebo budou muset odejít. Vyplývá to ze zprávy mosteckého úřadu práce, kterou má ČTK k dispozici. Mluvčí ČEZ pro severní Čechy Soňa Holingerová se k situaci zatím nevyjádřila. V celé skupině ČEZ přijde o práci asi 300 lidí, napsala dnešní Mladá fronta Dnes.   "Společnost informovala úřad práce o svém záměru organizační změny od 1. dubna letošního roku. Předpokládaný počet pracovních míst, kterých se připravovaná organizační změna dotkne, je 1352, z toho u 1046 pracovních míst se připravuje změna výkonu práce," uvedla mluvčí mosteckého úřadu práce Eva Maříková.   Tato místa prý zůstanou ve společnosti zachována, celkově se ale v celé společnosti předpokládá pokles pracovních pozic o 158. Severočeská mluvčí ČEZ zatím odmítla konkretizovat, zda se jedná o počet propuštěných v kraji nebo v celé ČR, společnost podle ní své stanovisko teprve připravuje.   "Na Mostecku, Chomutovsku, v Lounsku a v Litoměřicku dostane v rámci této firmy 89 zaměstnanců nabídku, při jejímž odmítnutí může dojít ke skončení pracovního poměru," dodala Maříková.   Konkrétní počet zrušených pracovních míst nechtěl prozradit ani mluvčí Skupiny ČEZ Ladislav Kříž. Propouštění zaměstnanců je podle něj kontinuální proces pro zefektivnění fungování firmy. Ročně společnost ČEZ podle Kříže propustí řádově několik stovek zaměstnanců. "Na druhou stranu ale zase potřebujeme mladé techniky pro nové projekty," dodal mluvčí.   Skupina ČEZ patří k největším zaměstnavatelům v Česku. Zaměstnává kolem 20.000 lidí, dalších asi 13.000 zaměstnanců má v zahraničí.   Společnost ČEZ Distribuční služby vznikla v roce 2005 a sídlí v Ostravě. Stará se především o provoz a údržbu distribuční soustavy.   jtb lko vju  