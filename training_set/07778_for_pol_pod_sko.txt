 Expert: Neexistuje zázračné řešení, jak zlepšit kvalitu výuky  Praha 13. května (ČTK) - Decentralizace pedagogických postupů nebo přizpůsobování výuky individuálním potřebám žáků patří mezi opatření, která nabízeli aktéři dnešní konference o možnostech zlepšení výsledků vzdělávání. Žádné zázračné řešení ale neexistuje, klíčem k reformám vždy budou kvalitní učitelé a ředitelé škol, upozornil vedoucí katedry veřejné a sociální politiky Fakulty sociálních věd UK Arnošt Veselý.   "Žádný zlatý grál ve vzdělávání neexistuje, že bychom zavedli buď to, nebo ono, a tím se všechno vyřeší," uvedl Veselý. Podle něj je třeba konzistence jednotlivých opatření.   Mezi prioritami úspěšných vzdělávacích politik Veselý uváděl investice do profesních znalostí a dovedností učitelů, ne pouze do formálních školení. Je třeba zajistit efektivní vedení škol bez zbytečné administrativy, poskytnout účinnou pomoc s naplňováním standardů výuky a bojovat proti nerovnostem ve vzdělávání, řekl Veselý. Dosavadní školské reformy v Česku podle něj ztroskotávaly mimo jiné na nedůslednosti a povrchnosti. "Je to česká cesta, že něco zkusíme a pak to na půli cesty zastavíme, dodal Veselý.   Podle studie, která porovnávala dvacítku zlepšujících se výukových systémů ve světě, se debaty věnují spíše změnám struktuře vzdělávacího systému a zvyšování jeho zdrojů, málo už procesu, tedy zlepšování způsobu výuky. Centrálně nařízená zlepšení fungují u škol se špatnými a slušnými výsledky, zatímco u škol s lepšími výsledky je cestou posilování odpovědnosti a flexibility škol a učitelů při vytváření učebních postupů, uvedl Branislav Kleskeň z organizace McKinsey&amp;Company, která studii prováděla.   Pomoc s individuálním přístupem pedagogů k žákům nabízí projekt Pomáháme školám k úspěchu, který na konferenci představila vedoucí jeho expertní rady Hana Košťálová. Projekt nabízí základním školám pomoc konzultantek a pedagogických asistentek lépe rozpoznávat individuální potřeby žáků a přizpůsobovat jim styl výuky. "Pomoc není v hotových receptech, ale v mobilizaci vnitřních zdrojů," uvedla Košťálová.   Projekt iniciovala a financuje The Kellner Family Foundation, což je rodinná nadace Renáty a Petra Kellnerových. Pilotními školami se staly pražská ZŠ Kunratice a karvinská ZŠ Mendelova. Projekt počítá se základní pětiletou podporou a postupným zapojením celkem 14 škol do roku 2020, které vytvoří síť veřejných základních škol s podporovanou kvalitou výuky.   mhm mkv  