 Muzeum ve Vysokém Mýtě vystaví tříkolky i modely válečných lodí  Vysoké Mýto (Orlickoústecko) 13. ledna (ČTK) - Regionální muzeum ve Vysokém Mýtě letos nabídne výstavy dětských šlapacích tříkolek, modelů válečných lodí či predátorů v naší přírodě. Muzeum letos slaví 140 let od svého vzniku, program k oslavám představí na konci ledna. ČTK to řekl ředitel Jiří Junek.   V únoru a březnu se muzeum bude věnovat světu neslyšících a nevidomých. Následující dva měsíce vystaví modely lodí z obou světových válek. "Bude to výstava, která kluky určitě zaujme. Vyvrcholí mistrovstvím České republiky ve stavbě lodních modelů," řekl Junek.   Ředitel se těší i na unikátní výstavu historických trojkolek zapůjčenou od soukromého sběratele Jiřího Fialy, který vlastní šlapací vozítka pro děti už z konce 19. století a tříkolky ze zahraniční i místní výroby. Na podzim přijde na řadu výstava o predátorech.   "Výstava o invazivních druzích bude zajímavá pro školy. Běžně už v naší přírodě žije vodní želva nebo psík mývalovitý. K vidění budou i živé druhy," řekl Junek.   Muzeum se tradičně bude věnovat i motorismu. Představí karosářskou výrobu firmy Sodomka na podvozcích automobilů Jawa a Walter nebo připomene 50 let závodů motokár ve městě.   Vysokomýtské muzeum vzniklo před 140 lety a je nejstarší původně městské muzeum v Čechách. Připravuje proto doprovodný program, který se brzy objeví na stránkách muzea.   jlc sap  