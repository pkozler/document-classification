 Všechny čtyři azylové domy v Plzni hlásí trvalý přetlak poptávky  Plzeň 19. ledna (ČTK) - Plzeň se dlouhodobě potýká s nedostatečnou ubytovací kapacitou pro osoby, které ztratily bydlení. Převyšující poptávku hlásí všechny čtyři azylové domy, tedy dva pro matky s dětmi v tísni, po jednom domu pro muže a pro ženy, řekl ČTK radní Jiří Kuthan.   "V Domově sv. Zdislavy pro matky s dětmi je 29 ubytovacích jednotek. Ty jsou permanentně obsazené, a průměrně 20 žadatelek tak zůstává nevyslyšeno. Azylový dům MáTa, kde je kapacita 40 lůžek, má situaci obdobnou. Eviduje dalších 36 žádostí o umístění," dodal.   Největší problémem je umístění osob, které už prošly sítí sociálních služeb a jsou připraveny odejít z náhradního nebo azylového ubytování do standardního bytu. "Překážkou pro jejich druhou šanci je nedostupnost běžného bydlení, hlavně povinnost složit kauci, která se pohybuje ve výši až tří nájmů," uvedla vedoucí odboru sociálních služeb Alena Hynková. Město proto hledá prostory pro následné bydlení.   Koncem minulého roku se mu podařilo vyčlenit bývalou ubytovnu v Černické ulici. Objekt dostalo do výpůjčky občanské sdružení Naděje, od května tam bude 12 ubytovacích jednotek. "Jde o mezistupeň, už ne azylový dům a ještě ne běžné bydlení. Bez omezujícího a stresujícího dělení nabídne ubytování kompletním rodinám, nejen matkám s dětmi, řekla Hynková.   V Plzni dále akutně chybí byty pro maminky s více dětmi. Stejně jako malé byty pro osoby v důchodovém věku, které už nejsou schopny platit vysoké náklady spojené s velkým bytem. Město postrádá také startovací byty pro mladé lidi bez dětí, dodala Hynková.   Vinou krize dochází k postupnému propadu střední třídy, která podle Kuthana významně rozšiřuje skupinu ohrožených sociálním vyloučením. Zároveň roste počet lidí v důchodu, kteří nejsou schopni platit náklady spojené s bydlením. Dalším problémem je velká zadluženost občanů a jejich neschopnost splácet úvěry. Radnice proto spolu s neziskovými organizacemi hodlá vylepšit terénní služby a poradenství.   Václav Prokš sap  