 Staré adresy pro domény podle CZ.NIC asi dojdou už v únoru  Praha 11. ledna (ČTK) - Celosvětová zásoba staršího typu adres pro internetové domény by mohla dojít již příští měsíc, což je o čtvrtletí dříve, než odborníci ještě loni očekávali. Poskytovatelé internetových služeb by tak měli přejít ze staršího protokolu IPv4, ve kterém adresy docházejí, na nový protokol IPv6. Uvedl to dnes výkonný ředitel správce českých domén CZ.NIC Ondřej Filip.   IP adresy představují základní stavební prvek internetu, protože bez nich by nebylo propojení počítačů do globální sítě možné. Verze protokolu IPv4 vznikla v 70. letech minulého století a nabídla kapacitu pro připojení méně než čtyř miliard počítačů. Protokol IPv6 poskytuje množství adres vyjádřené číslem s 38 nulami.   Ve druhé polovině února mají dojít adresy organizaci IANA, která je rozděluje jednotlivým poskytovatelům služeb. Zásoby u poskytovatelů by mohly vydržet i více než rok.   "Loňský prosinec byl z toho pohledu nejsilnějším měsícem. Bylo alokováno téměř 30 milionů adres. Pravděpodobně si již velká část poskytovatelů služeb uvědomila, že konec IPv4 adres je blízko, a snaží se získat nějaké na poslední chvíli," uvedl Filip.   Víc než polovina z přidělených adres za prosinec připadá na region Asie a Pacifiku, sedm milionů adres získala Evropa a pět milionů Severní Amerika. Nejméně jich registrovala Afrika. Z pohledu zemí vedla na konci loňského roku Čína před Spojenými státy, třetí byla Austrálie.   V tuzemsku se počet internetových stránek přístupných přes nový protokol IPv6 pohybuje v jednotkách procent.   jsa dvd  