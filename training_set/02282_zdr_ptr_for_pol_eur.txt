 Berlín odmítá pochybení u střevní nákazy, další stovky nemocných  --------------------    Ke zpravodajství: FOTO/aktuality; AUDIO   Doplnili jsme aktuální informaci o počtu potvrzených případů nákazy v Německu v prvním a předposledním odstavci. Další citace německé ministryně zemědělství v 12. odstavci. Prohlášení eurokomisaře Dalliho v 10. odstavci.   --------------------    Berlín/Madrid/Brusel 1. června (ČTK) - Zjevně mylné označení salátových okurek ze Španělska za zdroj současné epidemie střevní infekce má za následek napětí mezi Španělskem a Německem. Zatímco hamburské úřady dnes hájila německá ministryně zemědělství Ilse Aignerová, Madrid proti nim nevylučuje podniknutí právních kroků, informovala agentura DPA. Německý Institut Roberta Kocha dnes oznámil, že počet lidí napadených bakterií EHEC v Německu vzrostl o dalších 365 lidí na 1064. Dalších zhruba 500 případů ještě čeká na potvrzení.   Zatímco německé obvinění španělskému zemědělství podle serveru Stern.de způsobilo největší krizi v jeho novodobé historii, hledání zdroje nebezpečné nákazy, která si od poloviny května nejspíš vyžádala už 16 obětí, od úterý začíná od nuly. Testy hamburských hygieniků totiž neprokázaly, že by španělské okurky byly zdrojem bakterie EHEC vzácného typu O104, který se našel ve stolici pacientů.   Němečtí politici se tedy hamburských zdravotnických úřadů zastávají. "Původci EHEC přece byli nalezeni i na španělských okurkách. A proto k tomu muselo být podle evropských předpisů vydáno rychlé varování," prohlásila dnes německá ministryně zemědělství Aignerová v ranním vysílání ZDF.   Podle hamburské ministryně zdravotnictví Cornelie Prüferové-Storcksové bylo správné, že výsledky prvních analýz byly minulý týden zveřejněny. "Protože nečistoty mohou velmi snadno vyvolat EHEC," řekla ministryně. Ochrana životů je prý důležitější než zájmy zemědělců.   Španělská vláda a zemědělci neskrývají své rozčarování z německého krizového managementu a žádají v první řadě okamžité obnovení obchodu se španělskou zeleninou.   Po původním oznámení o rizikových španělských okurkách totiž jedna země za druhou včetně Česka zastavovala dovoz španělských okurek. Španělsko vyčíslilo ztráty svých zemědělců na 200 milionů eur (téměř pět miliard korun) za týden.   Španělsko chce nejdřív přesně vyčíslit škody a pak rozhodnout, zda je možné zažádat o "odškodnění u Evropské komise", řekla španělská ministryně zahraničí Trinidad Jiménezová během návštěvy Mexika.   Madrid nevylučuje ani podniknutí právních kroků proti hamburským úřadům, řekl dnes španělskému rozhlasu vicepremiér Alfredo Pérez. Podle něj bylo od počátku jasné, že střevní infekce ze Španělska nepocházela.   Španělská ministryně zemědělství Rosa Aguilarová už v úterý řekla, že Madrid bude požadovat odškodnění pro všechny evropské zemědělce, kteří kvůli EHEC utrpěli ztráty. "Jsme zklamáni způsobem, jak Německo k této krizi přistupovalo," prohlásila ministryně.   Eurokomisař pro zdraví a spotřebitelskou politiku John Dalli dnes v Bruselu novinářům řekl, že nechce být soudcem ve sporu mezi Německem a Španělskem. Zdůraznil, že se stále ještě čeká na výsledky dalších testů. Ty by měly být k dispozici velmi brzy. Zatím také nemá k dispozici čísla, jak vysoké budou ztráty producentů zeleniny a dalších obchodníků.   Dokud je příčina rozšíření EHEC nejasná, platí nadále varování německého Institutu Roberta Kocha před konzumací syrových salátových okurek, rajčat a hlávkového salátu.   "Provedeny byly stovky testů a odpovědné úřady zjistily, že většina pacientů, kteří onemocněli, jedla okurky, rajčata a hlávkový salát, a to primárně na severu Německa," řekla dnes ministryně zemědělství Aignerová televizi ARD.   Kochův institut dnes potvrdil dalších 365 nakažených, z nichž stovka trpí potenciálně smrtelnou formou. Od počátku května se tak v Německu bakterií EHEC nakazilo 1064 lidí. Životu nebezpečný hemolyticko-uremický syndrom (HUS), jenž může vést k selhání ledvin, se objevil u 470 z nich.  Dalších zhruba 500 případů ještě čeká na potvrzení.   V Německu na onemocnění vyvolané bakterií zemřelo od poloviny května 15 lidí a jedna žena mu podlehla ve Švédsku, kde jsou čtyři desítky nakažených. Šestnáct případů infekce se vyskytlo v Dánsku a několik také v dalších zemích včetně Česka, kde byl jeden případ potvrzen, jeden vyvrácen a u dvou podezřelých se čeká na dokončení testů.   zdp pkt hej  