 Soud rozhodl, že aleje v Ostravě-Porubě se nesmí kácet  Ostrava 20. ledna (ČTK) - Aleje ve dvou ulicích v Ostravě-Porubě se nesmí kácet. Krajský soud zrušil dvě rozhodnutí krajského úřadu, která plošné vykácení stromořadí povolila. ČTK o tom dnes informovalo sdružení Arnika - Centrum pro podporu občanů, které v této věci bylo žalobcem. Stromy chtěla kácet obvodní radnice kvůli opravě ulic a rozšiřování parkovacích míst. Vyjádření soudu a krajského úřadu se dnes ČTK nepodařilo získat.   Mluvčí Arniky Zora Kasiková v tiskovém prohlášení uvedla, že soud potvrdil výhrady sdružení, že nebyl prokázán závažný důvod, který by vykácení desítek stromů v ulicích Kopeckého a Čs. exilu ospravedlňoval. "Krajský úřad, který vloni potvrdil rozhodnutí magistrátu, musí nyní znovu rozhodnout o odvolání Arniky. Nově je však vázán názorem soudu a pravděpodobně také on zruší předchozí rozhodnutí magistrátu kvůli chybějícím zákonným náležitostem," uvedla Kasiková.   Podle zákona o ochraně přírody a krajiny lze stromy kácet jen ze závažných důvodů, a to po vyhodnocení jejich estetického a funkčního významu. Soud v odůvodnění rozsudku uvedl, že správní orgány označily za závažný důvod pro vykácení dřevin samotnou realizaci stavby rekonstrukce ulice. "Pokud by jako závažný důvod pro vykácení dřevin postačovala samotná existence pravomocného stavebního povolení, pak by vůbec řízení ve smyslu zákona o ochraně přírody nemuselo proběhnout," píše se v odůvodnění rozsudku, které má ČTK k dispozici.   "Město, které podalo žalobu na stát kvůli kvalitě ovzduší, nemůže dál ukrajovat ze své zeleně. Právě stromy výrazně snižují množství škodlivin v ovzduší. To by si radnice v Ostravě-Porubě, ostravský magistrát i krajský úřad měly konečně uvědomit," uvedla v prohlášení Helena Váňová z Arniky.   vpl sap  