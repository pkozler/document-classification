 Zloduch z bondovky Mads Mikkelsen natáčí v ČR v dánské produkci  --------------------    Ke zpravodajství: FOTO ve Fotobance  ID foto:  F201003290351801 ,  F200905250142801 ,  FO01353326    --------------------    Praha 2. května (ČTK) - Dánský herec Mads Mikkelsen, populární ve světě díky roli zloducha v bondovce Casino Royal, hraje ve filmu Královská záležitost, který v Česku natáčí dánská společnost Zentropa. Snímek tu vzniká už od poloviny března, natáčení v českých lokacích potrvá do 12. května, oznámila dnes ČTK Ludmila Claussová z České filmové komise. Podle ní jde o nákladný snímek.   "Díky pobídkám zavedeným vloni v ČR si Zentropa vybrala pro jeho realizaci právě historické české lokace a zlaté české ručičky," uvedla Claussová. Dosavadní zkušenosti ocenil i dánský producent a spoluzakladatel Zentropy Peter Aalb&#xE6;k Jensen. Český filmový průmysl označil za desetkrát lepší a profesionálnější než v Dánsku.   Dánský štáb v Česku tvoří necelá desítka lidí, které doplňuje stovka českých filmových profesionálů a další desítky dodavatelů navazujících služeb. Dánská produkce tu utratí zhruba 70 milionů korun, což je bezmála polovina celkového rozpočtu.   Mikkelsen v Česku natáčel před pěti lety právě ve zmíněné bondovce. Režisérem snímku Královská záležitost je Nikolaj Arcel, autorem scénáře Rasmus Heistenberg. Oba už spolupracovali na scénáři k filmu Dívka s dračím tetováním, který byl trhákem číslo jedna loňského roku ve skandinávských kinech. Královská záležitost vzniká jako koprodukce společností Zentropa Entertainments (Dánsko) Sirena Film (ČR), Trollhättan Film (Švédsko) a Zentropa Entertainments (Německo).   "S dánskými producenty jsme v minulosti koprodukovali a natáčeli v ČR několik filmů. Královská záležitost má 40 natáčecích dnů a pouze čtvrtinu z nich tvoří práce v ateliérech, většinou pracujeme v reálných lokacích," řekl český koproducent Pavel Müller. Celkem jde o více než dvě desítky míst, mezi nimi zámky Kroměříž, Ploskovice, Český Krumlov, Kačina, Doksany a Ledeč nad Sázavou.   "V Praze jsme byli například v Colloredo-Mansfeldském paláci a ve Foerstrově síni. Jen za pronájmy státních nebo obecních lokací a historických rekvizit ze státních zámků zaplatíme přes tři miliony korun," doplnil Müller.   Společnost Zentropa Entertainments je spojovaná se jménem režiséra Larse von Triera a s významným filmovým hnutím 90. let Dogma 95. Jednu z nejúspěšnějších evropských produkčních společností založili roku 1992 právě Lars von Trier a producent Peter Aalb&#xE6;k Jensen.   Firma má pobočky ve třinácti evropských zemích a na kontě přes 70 vyrobených filmů oceňovaných na světových festivalech. Jsou mezi nimi snímky Prolomit vlny, Idioti, Tanec v temnotách, Dogville a Antikrist. Letos zástupci Zentropy přebírali v Los Angeles Oscara za nejlepší cizojazyčný film, kterým se stal Lepší svět režisérky Susanne Bierové.   Jiří Borovička jnd  