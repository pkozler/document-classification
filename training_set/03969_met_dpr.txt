 Silnice v Ústeckém kraji jsou sjízdné, i když už zase sněžilo  Ústí nad Labem 21. ledna (ČTK) - Zatím bezproblémový provoz hlásí silnice v Ústeckém kraji. Přes noc na většině míst mírně sněžilo, ale hlavní tahy jsou prosolené a bez zaznamenaných komplikací. ČTK to řekla provozní náměstkyně krajských silničářů Lenka Holovská. Teploty se v regionu drží těsně pod nulou.   Během lednové oblevy se prakticky všechny silnice zbavily sněhové pokrývky, takže problémy se sjízdností zatím nejsou. "Není ani problém s námrazou nebo náledím, aspoň co se hlavních tahů týče," řekla Holovská. Podle ní přes noc napadlo v regionu do dvou centimetrů sněhu. Několik komunikací zůstává ještě uzavřených kvůli velké vodě, ale i na ně se postupně vrací doprava. Platí to i o páteřní Přístavní ulici v Ústí nad Labem, na kterou se auta zřejmě vrátí už dnes.   Mírné sněžení očekává Český hydrometeorologický ústav i během dne, hlavně na horách.   jtb snm  