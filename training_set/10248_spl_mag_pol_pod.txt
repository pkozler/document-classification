 Mladá Boleslav našla dva městské vodníky k umělému korytu Jizery  --------------------    Ke zpravodajství: ilustrační FOTO ve Fotobance  ID foto:  FO00306694    --------------------    Mladá Boleslav 8. května (ČTK) - Dva vodníci se "nastěhují" k umělému korytu řeky Jizery na Staroměstském náměstí v Mladé Boleslavi. Vodnický manželský pár budou tvořit dvě ženy. Byly totiž jedinými uchazečkami ve výběrovém řízení na práci městského vodníka, které vypsalo město. Obě zájemkyně přijalo. Za hodinu si každá z žen vydělá 100 korun, řekl ČTK ředitel společnosti Kultura města Mladá Boleslav Pavel Filip.   Město tak chce oživit nedávno zrevitalizovanou lokalitu, kde je nejen umělé koryto Jizery s vodní kaskádou, ale také fontána stříkající přímo z dlažby a kovové plastiky vrb. Vodníci budou obyvatelům a návštěvníkům města vysvětlovat, jak se používají jednotlivé prvky na kaskádě, stejně jako ovládání vrb. Na kaskádě jsou dvě desítky prvků, o kterých mnoho lidí ani neví.   Filip ČTK řekl, že obě uchazečky mají zkušenosti s prací v mateřské škole. Na konkurz přišly v dokonalých vodnických kostýmech. "Povětšinou budou pracovat v neděli spolu," uvedl Filip. Výběrové řízení zůstává ještě otevřené, případní zájemci se mohou dál hlásit. Filipa nízký zájem o práci vodníka zklamal. Nabídku na netradiční přivýdělek město inzerovalo nejen na svém webu, ale rozeslalo ji do středních škol a divadelních spolků.   Plastiky vrb vypadají na první pohled jako nezvyklé umělecké dílo, mají v sobě ukryto audio zařízení a jsou mezi sebou propojeny. Lze tedy telefonovat z jedné do druhé. "Pokud do vrby něco namluvíte, další vrba prozradí, co jste do ní řekli. Fígl je ale v tom, že to nemusí být vždy vrba, která je hned v sousedství - ten, kdo si chce poslechnout váš vzkaz, tak musí nejprve najít vrbu, která vše prozradí. Stačí použít tlačítka, která každý na vrbě najde," uvedl již dříve stavbyvedoucí Jaroslav Michal.   Umělé koryto Jizery skrývá například i vodníka, jde o sochu číslo 4, která postavu s číslem 3 stahuje do vody. Vodník je za normálních okolností pod hladinou, takže není vidět, že mu z úst stříká voda. Při vypuštění stavidla se vodník vynoří z vody a začne stříkat mimo koryto. Pokud je vše správně načasováno, lze postříkat návštěvníka, který se připlete za sochy 2 a 3.   Lucie Zikmundová kš  