 Spotřebitelská důvěra v eurozóně klesla na pětiměsíční minimum  Brusel 20. ledna (ČTK) - Spotřebitelská důvěra v eurozóně v lednu podruhé za sebou klesla. Dostala se tak na nejnižší úroveň od loňského srpna. Vyplývá to z dnešních údajů Evropské komise. Index důvěry pro eurozónu se snížil na minus 11,4 bodu z prosincových minus 11 bodů.   Údaje jsou podle agentury AP další známkou toho, že domácnosti se stále zdráhají utrácet kvůli rostoucím cenám a vládním úsporným opatřením. Index spotřebitelské důvěry pro celou Evropskou unii se v lednu také snížil, a to na minus 12,8 bodu z prosincových minus 12,1 bodu.   Podle analytiků je silná soukromá poptávka klíčová pro udržitelný hospodářský růst v eurozóně. Hrubý domácí produkt eurozóny se ve třetím čtvrtletí zvýšil pouze o 0,3 procenta po nárůstu o procento v předchozích třech měsících.   "Je pravděpodobné, že vyšší inflace a stoupající rozpočtové napětí v řadě zemí stupňuje tlak na pokles důvěry," uvedl analytik Howard Archer ze společnosti IHS Global Insight. "Spotřebitelé se navíc pravděpodobně obávají, že zvýšené dluhové problémy v eurozóně by mohly poškodit ekonomickou aktivitu," dodal.   pmh vju  