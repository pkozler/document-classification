 ECP loni stoupl zisk o sedm milionů Kč, na pojistném vybrala méně  Praha 25. května (ČTK) - Evropské cestovní pojišťovně (ECP), která se specializuje na cestovní pojištění, stoupl loni meziročně zisk o sedm milionů na 32,7 milionu Kč. Na pojistném vybrala přes 218 milionů Kč, což bylo o 18 milionů meziročně méně. Důvodem poklesu bylo to, že Češi loni méně cestovali, řekl novinářům člen představenstva ECP Ondřej Rušikvas.   Loňský pokles v privátním pojištění ECP činil 15 procent, celý trh zaznamenal pětinový pokles. "Lidé se přizpůsobili ekonomické situaci, zkrátili pobyty v cizině, jezdili více individuálně či volili úspornější varianty zájezdů," uvedl Rušikvas. Naopak korporátní pojištění ECP stouplo o pět procent. Růst pojištění prostřednictvím internetů představoval 28 procent.   Letošní rok v tuzemské turistice začal podle Rušikvase silným růstem prodejů zájezdů na první moment (FirstMinute), pak ale přišla březnová stagnace v reakci na politické nepokoje v Egyptě a v Tunisku. Následně vzrostla poptávka po zájezdech do Bulharska a Turecka. Otázkou prý zůstává, jak se bude v létě vyvíjet prodej zájezdů na poslední chvíli (LastMinute). "Ty nebudou do Turecka, Bulharska či Řecka, budou do Egypta a Tuniska," odhadl Rušikvas.   ECP byla založena v roce 1993 dánskou pojišťovnou EuropaiskeRejseforsikring, která se věnuje cestovnímu pojištění přes 80 let. Eeropaiske v ECP vlastní podíl 75 procent, dalšími akcionáři jsou německá (15 procent) a rakouská (deset procent) Europäische Reiseversicherung.   fd jw  