 Ministr vnitra John jmenoval Lessyho novým policejním prezidentem  --------------------    Ke zpravodajství: FOTO/aktuality; AUDIO; VIDEO;   Video:  http://multimedia.ctk.cz/cs/video/document/4292805/ministr-vnitra-john-jmenoval-lessyho-novym-policejnim-prezidentem    Zprávu jsme upravili a doplnili další informace v celém rozsahu.   --------------------    Praha 24. ledna (ČTK) - Novým policejním prezidentem je Petr Lessy. Ministr vnitra Radek John (VV) ho dnes jmenoval do funkce poté, co premiér Petr Nečas (ODS) uvedl, že tomu přes své výhrady nebude bránit. Příslušný dokument mu John předal přímo na tiskové konferenci. Nový policejní prezident musí podle ministra policii stabilizovat, udržet její schopnost zajistit veřejný pořádek a "restartovat" její schopnosti v boji s korupcí, organizovaným zločinem a závažnou finanční kriminalitou.   "Pan plukovník Lessy nabídku ujmout se řízení policie v této ekonomicky napjaté době převzal, a převzal tak zodpovědnost za tento bezpečnostní sbor ve složité atmosféře nejistoty vyvolané významnými ekonomickými škrty, které našemu resortu naordinovala vláda rozpočtové zodpovědnosti," prohlásil John.   Policie by měla pod novým vedením podle ministra získat zpět důvěru veřejnosti, kterou prý v poslední době ztrácela kvůli opakovaným únikům informací a omezené schopnosti dotahovat do úspěšného konce významné korupční kauzy. Dodal, že nový policejní prezident má plnou podporu celého vedení jeho úřadu.   Koncem ledna by se podle Johna mělo uskutečnit setkání ministra vnitra, ministra spravedlnosti Jiřího Pospíšila (ODS), Lessyho a nového nejvyššího státního zástupce Pavla Zemana, na němž by se měli účastníci dohodnout na tom, jak by měla vypadat spolupráce policie a státního zastupitelství, aby bylo dosaženo výsledků, které "nařizuje" vládní protikorupční strategie.   Nečasovi a jeho ODS vadí především způsob, jakým byl dosavadní náměstek šéfa jihomoravské policie do čela sboru vybrán. Podle Johna ale nebude premiér klást překážky tomu, aby Lessy mohl nezávisle pracovat a udělat vše pro nezávislost policie. "Neočekávám, že by nastaly nějaké další překážky," uvedl.   Lessy doufá, že se mu Johnem zmíněné priority podaří s týmem spolupracovníků prosadit. Případné změny ve vedení policie zatím uvádět nechtěl. "Velmi si přeji, aby po tak dlouhém a složitém období, ve kterém česká policie neměla svou hlavu, nastalo období, kdy opravdu se budeme moci naplno věnovat své práci a opravdu nebudeme terčem různých politických spekulací," uvedl.   Jeho přáním prý je, aby se politické otázky týkaly jen ministra vnitra. "Chci garantovat, že policie bude apolitickou službou, a podaří se mi zabránit některým excesům, kterých jsme byli v minulosti svědky," prohlásil Lessy. Zopakoval, že se svými cíli chce nejprve seznámit management policie a následně i veřejnost.   V následujících dnech bude podle něho nezbytné začít řešit rozpočet policie. "Abychom vytvořili podmínky pro naše kolegy v ulicích, ve službě kriminální policie a vyšetřování, na speciálních útvarech, aby mohli vykonávat činnost takzvaně v ekonomicky udržitelných podmínkách," řekl Lessy novinářům krátce předtím, než jej John uvedl do budovy policejního prezidia. S kolegy z vedení policie chce nyní určit, které oblasti potřebují financovat nejvíce.   Své dnešní jednání s předsedou vlády označil za "velmi korektní". "Z jednání s panem premiérem mám velmi dobrý dojem a po celou tu dobu jsem neměl pocit, že pan premiér by měl k mé osobě nějaké výhrady," řekl Lessy. Ve vztahu k neshodám politiků kolem výběru nového šéfa policie ale zdůraznil, že pozice policejního prezidenta není politickou funkcí. "Velmi mě rmoutilo, že politici opravdu takto policii, řekněme, vnitřně oslabili těmi diskusemi ohledně obsazení funkce policejního prezidenta. Myslím si, že policie si to nezasloužila," prohlásil nový policejní prezident.   Doplnil, že pokud by se mu nepodařilo prosadit své cíle a vize, chce z funkce odejít. Stejně tak uvedl, že policejní prezident by měl mít časově omezený mandát. Podobně se v minulosti vyjádřil i jeho předchůdce Oldřich Martinů, který při svém nástupu v roce 2007 avizoval, že chce policii vést pět let. "Já v tomto se svým předchůdcem naprosto souhlasím...Opravdu si myslím, že těch pět let je nejzazší doba pro to, aby člověk ještě mohl efektivně řídit policii," řekl novinářům Lessy.   John doplnil, že do budoucna počítá se změnou zákonů, aby policejního prezidenta jmenoval ministr vnitra se souhlasem vlády. Legislativní změny, jejichž výsledkem je mimo jiné praktická neodvolatelnost policejního prezidenta, se odehrály za někdejšího ministra vnitra Ivana Langra (ODS).   har jd rot  