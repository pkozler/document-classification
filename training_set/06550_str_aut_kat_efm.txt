 Toyota chce v červnu vrátit výrobu v Evropě na běžnou úroveň  Milán 17. května (ČTK) - Největší japonská i světová automobilka Toyota Motor hodlá v červnu vrátit svou výrobu v Evropě na běžnou úroveň. Oznámila to dnes podle agentury AP firma, která byla nucena produkci omezit kvůli nedostatku součástek po březnovém zemětřesení v Japonsku.   Evropská divize Toyoty snížila výrobu v pěti továrnách v Británii, Francii, Polsku a Turecku. Divize dnes uvedla, že závod ve Francii se vrátí k normálnímu provozu 16. května a ostatní čtyři závody 1. června.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Domácí závody Toyoty nyní pracují na poloviční výkon.   Toyota již omezila výrobu také ve Spojených státech a dalších zemích. Automobilka předpokládá, že její celosvětová produkce by se měla vrátit k normálu v listopadu nebo v prosinci. Podle některých analytiků by letos Toyotu kvůli výpadkům ve výrobě mohli o vedoucí pozici v odvětví připravit konkurenti General Motors a Volkswagen.   pmh mha  