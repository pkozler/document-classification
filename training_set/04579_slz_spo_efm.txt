 Olympijský výbor zkusí iniciovat mimořádnou valnou hromadu Sazky  Doplnili jsme 6. a 8. odstavec a aktualizovali 7. odstavec.   --------------------    Praha 19. ledna (ČTK) - Výkonný výbor Českého olympijského výboru (ČOV) bude usilovat o svolání mimořádné valné hromady loterijní společnosti Sazka, která by umožnila změnu stanov a navýšení jejího základního jmění. ČOV jako dvouprocentní akcionář Sazky na dnešním jednání svého výkonného výboru mimo jiné doporučil jednat se všemi možnými finančními partnery, kteří nechtějí zachovat současné vedení Sazky. O svolání valné hromady však musí požádat minimálně tři procenta akcionářů loterijní společnosti.   Členové výkonného výboru ČOV ve svém usnesení po dnešním jednání uvedli, že při rozhodování o využití prostředků v Sazce došlo k chybám, které v důsledcích vedly k současné krizi a přivedly Sazku na pokraj krachu. "Zásadní možností záchrany je razantní zvýšení základního jmění a okamžité zastavení dalšího zadlužování," uvedl dnes ČOV.   Ke vstupu případného investora do Sazky, kterých se v posledních týdnech objevilo několik, je podle vedení ČOV potřeba změnit stanovy Sazky. "K tomu je nezbytné svolat mimořádnou valnou hromadu Sazky," stojí v prohlášení. Mimořádnou valnou hromadu mohou iniciovat tři procenta akcionářů, přičemž ČOV vlastní jen dvě. "Pokusíme se o to, jednání začínáme," řekl předseda ČOV Milan Jirásek.   Problémem při případné změně stanov je zadlužení Sazky a dluhopisová dokumentace. "Je otázkou, zda valná hromada bude dostačovat ke změně stanov, nebo by změnu struktury museli schválit i věřitelé," řekl Jirásek. I tento fakt si ČOV zjistí, ale na svolání valné hromady bude pracovat. "Otálení není možné, nikdo neví, jak rychle bude postupovat soud v insolvenčním řízení a všechny kroky je potřeba uskutečnit rychle, aby to nebylo při vyhlášení případného úpadku," řekl Jirásek.   Za ČOV by měl vést iniciativu Jiří Kejval, místopředseda ČOV pro ekonomiku. Ten má podle Jiráska nabídku Sazky účastnit se třeba jednání s držiteli bondů.   Největším akcionářem Sazky je Český svaz tělesné výchovy (ČSTV), který vlastní 67,98 procenta a k ČOV se s největší pravděpodobností při snaze o svolání mimořádné valné hromady nepřipojí. "Hledáme každopádně spojence spíše mezi menšími akcionáři," řekl Kejval začátkem týdne Hospodářským novinám. Na výzvu ČOV by mohl slyšet například Český střelecký svaz, který v Sazce drží 1,45 procenta akcií. "Pokud by takový návrh od ČOV přišel, jistě bychom se jím zabývali," řekl HN šéf střelců Petr Baroch.   Olympijský výbor doporučil jednat se všemi možnými finančními partnery, kteří předložili nebo předloží nabídky. Nedoporučuje ale ty, které jsou pro zachování stávajícího vedení Sazky. "Takové nabídky v podstatě konzervují situaci, která vedla ke vzniku problémů, neřeší je a vede k dalšímu zadlužování společnosti," uvedlo ČOV. Jinými slovy by mělo jít o odvolání šéfa Sazky Aleše Hušáka a jeho týmu. "Budeme to doporučovat. Uvidíme, jestli se někdo připojí," řekl Jirásek.   Aby ale mohlo dojít ke vstupu silného finančního partnera a k navýšení jmění Sazky bez dalšího zadlužování a půjček, tak je nutná změna stanov. Ve stanovách Sazky totiž stojí, že držiteli akcií loterijní firmy mohou být pouze sportovní společnosti.   Sazka je od pondělí 17.ledna v insolvenčním řízení. Podnikatel Radovan Vítek podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   smr mha  