 Horácké divadlo uvedlo v premiéře populární Mam'zelle Nitouche  --------------------    Ke zpravodajství: FOTO ve Fotobance  ID foto: P201101260568601, P201101260565101, P201101260562401   --------------------    Jihlava 29. ledna (ČTK) - Téměř po třech desetiletích se na scénu Horáckého divadla v Jihlavě vrátila populární francouzská opereta Mam'zelle Nitouche. V titulní roli schovanky kláštera U vlaštoviček Denisy alias Mam'zelle Nitouche se dnešnímu premiérovému obecenstvu představila Barbora Mošnová. V hlavní mužské dvojroli Célestina a Floridora vystoupil Petr Soumar.   Rozdílné světy, v nichž se děj slavné operety odehrává, připomněly divákům verše vstupního kupletu varhaníka Celestina, který touží být operetním skladatelem a svou totožnost musí skrývat: "Tam v divadle pan Floridor, zde v ústavu pan Célestin." Stejně jako ctihodný Celestin hraje ve svatouškovském prostředí komedii i chovanka Denisa. A do všeho se zaplete pohledný poručík v podání Lukáše Matěje.   Opereta měla světovou premiéru v Paříži v roce 1883. Autorem hudby je Florimond Ronger, jenž žil v letech 1825 až 1892 a po většinu života nesl pseudonym Hervé. Libreto je dílem Alberta Millauda a Henriho Meilhaca.   Ke stálé popularitě operety v českých divadlech přispěl překlad herce Oldřicha Nového, který v roli Célestina také sám exceloval. Jeho překlad si nyní pro Horácké divadlo vybral hostující režisér Milan Schejbal. O úpravy textu a dramaturgii představení se postarala Marie Procházková. Hudebního nastudování se ujal Lubomír Šrubař.   Mam'zelle Nitouche je letošní první premiérou Horáckého divadla. Koncem března se diváci mohou těšit na premiérové uvedení detektivního příběhu ze starého Londýna Plynové lampy. V polovině března na velké scéně poprvé zazní slavný muzikál Hello, Dolly!   vst pba  