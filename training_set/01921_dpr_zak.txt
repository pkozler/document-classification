 Při srážce dodávky a nákladního vozu na Trutnovsku jeden mrtvý  Zprávu jsme upravili v celém rozsahu.   --------------------    Trutnov 7. ledna (ČTK) - Při čelní srážce dodávky a nákladního automobilu u Dolního Lánova na Trutnovsku dnes dopoledne zemřel pětadvacetiletý řidič dodávky. Řidič z nákladního vozu byl převezen s těžkým zraněním do nemocnice. Silnice byla v místě nehody několik hodin uzavřená, řekla dnes ČTK mluvčí trutnovské policie.   Nehoda se stala koel 09:00 na hlavním silničním tahu z Trutnova do Vrchlabí, silnice byla kvůli vyšetřování nehody a odstranění vraků automobilů do 13:00 neprůjezdná. "Okolnosti a míra zavinění jsou předmětem dalšího šetření," řekla mluvčí policie, která nechtěla spekulovat, zda příčinou nehody mohlo být náledí.   Mluvčí hradeckých hasičů ČTK informovala, že oba řidiči zůstali po srážce zaklínění v kabinách vozidel. "Hasiči oba zraněné vyprostili pomocí hydraulického nářadí a předali do péče záchranné služby. Přes veškerou snahu lékařů a záchranářů řidič dodávky svým zraněním na místě podlehl, řidič nákladního vozu byl letecky transportován do královéhradecké nemocnice," uvedla mluvčí.   sja mol  