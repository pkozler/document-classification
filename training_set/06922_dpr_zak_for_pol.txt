 Moskva předala Varšavě závěrečnou zprávu o nehodě  --------------------    Ke zpravodajství: AUDIO   --------------------    Moskva 12. ledna (zpravodaj ČTK) - Ruský Mezistátní letecký výbor dnes prostřednictvím velvyslanectví předal polské straně závěrečnou zprávu o leteckém neštěstí u Smolenska, při kterém loni 10. dubna zahynul polský prezident Lech Kaczyński a dalších 95 lidí. Podrobnosti má výbor zveřejnit na tiskové konferenci, naplánované na 10:00 SEČ.   Na vyšetřování nehody se podíleli i polští odborníci a Varšava si zpočátku pochvalovala ruskou vstřícnost. Ale původní ruský návrh závěrečné zprávy o příčinách katastrofy, předaný loni v říjnu, Varšava odmítla akceptovat. Polský premiér Donald Tusk vytkl dokumentu povrchnost, chyby a neopodstatněnosti některých závěrů. Zprávu o 210 stránkách vrátili Poláci s výhradami, vyjádřenými na 148 stranách.   Tragédii podle ruských expertů zavinili prezidentovi piloti, kteří se rozhodli přistát bez ohledu na nízkou oblačnost a nedostatečné vybavení letiště navigačním zařízením pro tento případ. Ke katastrofě prý přispěli i vysoce postavení činitelé na palubě, kteří dali pilotům najevo, že přelet na záložní letiště není žádoucí, protože by se delegace nemusela včas dostavit na ceremonii. Ani Poláci podle tisku nezpochybňují vinu polských pilotů, ale ve zprávě by chtěli vidět i zhodnocení role ruských dispečerů ze smolenského letiště Severnyj, kteří zřejmě také mají svůj díl viny na neštěstí.   Ještě v předvečer zveřejnění nové verze zprávy polští činitelé vyjádřili pochyby, zda Moskva stihla v krátkém čase polské výhrady zapracovat.   msk ank  