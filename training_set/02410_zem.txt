 V Olomouckém kraji opět meziročně klesly stavy drůbeže  Olomouc 23. května (ČTK) - V Olomouckém kraji opět klesly stavy drůbeže. Zatímco loni začátkem dubna farmáři z regionu chovali 424.019 kusů drůbeže, letos ke stejnému datu její počet dosahoval 380.585, což představuje meziroční pokles o 10,2 procenta. Vyplývá to z údajů Českého statistického úřadu. Farmáři redukují podle odborníků chovy drůbeže proto, že jsou nerentabilní.   Stavy drůbeže meziročně snížili zemědělci ze však krajů s výjimkou Královéhradeckého, ve kterém farmáři navýšili počet chované drůbeže o 1,4 procenta. V celé zemi se počet drůbeže snížil o 14,4 procenta na 21,25 milionu kusů.   Podle odborníků tuzemští chovatelé tratí zejména na rostoucím dovozu z Polska a Brazílie. Drůbežáři přitom dlouhodobě upozorňují na to, že například jejich polští kolegové na rozdíl od nich nemusí chladit kuřecí maso vzduchem, ale vodou, což je levnější a znevýhodňuje tuzemské výrobce.   Největšími domácími chovateli drůbeže jsou zemědělci ze Středočeského kraje a Prahy, Jihomoravského a Jihočeského kraje. Dohromady chovají více než polovinu celostátního počtu drůbeže. Farmářům z Olomouckého kraje patří z hlediska počtu chované drůbeže čtvrtá příčka od konce.   orv snm  