 Zmizelé povolenky budou nalezeny, řekl šéf OTE  Ve 12. a 13. odstavci jsme rozšířili o dnešní jednání expertů v Bruselu a o podrobnosti v 9. odstavci.   --------------------    Praha/Brusel 21. ledna (ČTK) - Emisní povolenky, které tento týden zmizely z českého registru povolenek, budou nalezeny a správce registru se pokusí vrátit je jejich majitelům. ČTK to dnes sdělil Jiří Šťastný, generální ředitel státní společnosti OTE, která registr provozuje. Za jak dlouho bude situace napravena, však nelze podle něj zatím odhadnout. Stejně tak není zatím možné vyčíslit škody, které manipulace s povolenkami mohly způsobit.   Ze šesti účtů obchodníků s povolenkami v registru zmizelo celkem 1,306 milionu emisních povolenek. Podle Šťastného bylo během období manipulace s účty od úterního poledne do středečního rána realizováno celkem sedm převodů. "Z toho tři transakce jsou evidentně nevyvolané držiteli příslušných účtů a u dalších třech převodů je důvodné podezření, že o nich držitel účtu také nevěděl," uvedl Šťastný.   Povolenky prošly přes účty registrované v Polsku, Itálii, Estonsku, Lichtenštejnsku a Německu. V současné době jsou registrovány na účtech také v dalších evropských zemích.   Manipulace s účty mají patrně na svědomí počítačoví hackeři, kvůli kterým uzavřela své registry řada evropských zemí. Ve středu zjistil český registr zmizení 470.000 emisních povolenek z účtu obchodníka Blackstone Global Venture. Každá povolenka opravňující k vypuštění tuny oxidu uhličitého má hodnotu zhruba 15 eur (přes 360 korun).   "Už známe cestu, kudy se do systému někomu podařilo proniknout," řekl Šťastný. "Teď nás zajímá dohledat povolenky na účtech evropských správců registrů," dodal. OTE se ve spolupráci s evropskými orgány snaží zmizelé povolenky získat reversními převody, případně povolenky zneplatnit. Šťastný upozornil, že povolenky jsou virtuální a zanechávají za sebou digitální stopu v evropském systému emisního obchodování. "Ty povolenky se nemohly ztratit... najdou se," podotkl.   Celkem tuzemský registr ročně vypořádá kolem 80 milionů povolenek. V registru je vedeno kolem 600 účtů. Český registr emisních povolenek zřejmě zůstane uzavřen několik týdnů. Přesný termín otevření není možné v současnosti stanovit. "Otevření si musí každý správce národních registrů připravit sám u sebe. Pak musí požádat centrální evropskou agenturu, aby ověřila, zda je to bezpečné. V okamžiku, kdy Evropa bude mít od všech národních správců jistotu, že je jejich systém bezpečný, tak to otevře," dodal ředitel OTE.   Případ také vyšetřuje policie. Šťastný informoval, že v úterý v poledních hodinách byla budova OTE evakuována, protože policie zaznamenala oznámení o bombovém útoku. Provoz informačního systému OTE byl pak několik hodin řízen ze záložního pracoviště.   Portfolio manažer společnosti Blackstone Global Ventures Nikos Tornikidis však ČTK řekl, že po dobu evakuace budovy OTE měl být registr obchodování vypnutý. "Je smutné, že my jako obchodník jsme museli upozornit registr na zmizení povolenek a postarat se o to, aby bylo zastaveno obchodování," uvedl Tornikidis.   Po zprávě o manipulacích s účty emisních obchodníků v Česku tento týden své národní registry uzavřely Řecko, Estonsko a Polsko a o den dříve už byl kvůli útoků hackerů uzavřen rakouský registr. Evropská komise dočasně uzavřela ve středu prozatím na týden některé transakce na evropském trhu s povolenkami ETS a uzavřen byl i francouzský trh BlueNext.   Komise dnes uvedla, že zatím stále není zcela jasné, kolik povolenek přesně bylo v EU zcizeno, neboť z některých zemích Brusel nemá dostatek potvrzených informací. Komise odhadla, že jde o přibližně dva miliony kusů, což představuje méně než 0,02 procenta veškerých povolenek, které jsou v oběhu.   Komise také podotkla, že dočasná omezení pro transakce v ETS se týkají pouze promptního trhu, který například loni představoval jen méně než pětinu veškerých obchodů.   Obchody budou podle Bruselu obnoveny poté, co až budou naplněna zatím blíže nespecifikovaná kritéria, na nichž se komise hodlá dohodnout s členskými státy. Jednalo se o tomu už dnes v Bruselu, žádný výsledek ale jednání nepřineslo.   Podle unijního diplomata obeznámeného s průběhem jednání, s nímž ČTK hovořila, by se počátkem příštího týdne mělo rozhodnout, co budou muset jednotlivé členské země prokázat k tomu, aby mohly být do obchodování zase připojeny. Prokazovat to ale budou muset i země, které potíže jako ČR neměly. "Je tlak na to, aby se to obnovilo co nejdříve," řekl zdroj.   Jelikož se kybernetické útoky týkaly spotového trhu s povolenkami, neočekává analytik Marek Hatlapatka vážné ekonomické dopady na celkové obchodování s emisními povolenkami. "Obchodování na derivátovém trhu pokračuje a ani na vývoji cen není současná kauza zatím příliš patrná," uvedl Hatlapatka. Podle Tornikidise obchody na termínovém trhu dnes klesly o asi 30 procent.   Podobnému útoku čelil český registr emisních povolenek také loni v lednu, kdy se hackeři snažili získat přístupová povolení k jednotlivým účtům. Na manipulace s účty tento týden OTE přišel, když se jeho zaměstnanci připravovali zavést posílení autorizace obchodů s emisemi. "Lze očekávat, že taková ochrana bude nyní již povinná pro všechny registry v EU, přičemž v současné době ji využívá jen asi polovina ze 30 evropských registrů," dodal Hatlapatka.   lko pkt mha  