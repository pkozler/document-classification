 Demonstrace za peníze do školství v Chile s potyčkami s policií  Santiago 13. května (ČTK) - Zhruba 15.000 studentů, učitelů a dalších zaměstnanců univerzit ve čtvrtek demonstrovalo v chilské metropoli Santiagu za zvýšení finančních příspěvků státu do vysokého školství. Manifestanti se přitom střetli s policií, která jich 45 zatkla. Oznámily to podle agentury AFP tamější úřady.   Demonstrace měla pokojný průběh, dokud průvod nedorazil k prezidentskému paláci, kde pořádkové síly na ně spustily vodní děla a použily slzný plyn.   Účastníci protestů si stěžují, že systém vysokého školství v Chile je založen na "obchodní bázi, která nezaručuje vzdělání jako všeobecné sociální právo". Školy jsou podle nich stále příliš drahé a chudí se mohou vzdělávat jen, když dostanou stipendium nebo se předtím těžce zadluží.   Manifestace zasáhly i další chilská města.   Chilský ministr školství Joaquín Lavín vyzval studenty k dialogu. Zároveň projevil názor, že manifestací se neúčastní ti nejchudší ze zhruba 1,1 chilských studentů.   rv  