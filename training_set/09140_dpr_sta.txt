 Odborníci pomohou ŘSD hledat úspory při výstavbě silnic  Praha 28. ledna (ČTK) - Ředitelství silnic a dálnic (ŘSD) sestavilo tři pracovní skupiny odborníků, které budou hledat způsoby, jak ušetřit při výstavbě silnic. ČTK to dnes oznámila mluvčí ŘSD Martina Vápeníková. Za příliš vysoké náklady na výstavbu dálnic a silnic je ŘSD dlouhodobě kritizováno.   Týmy dopravních odborníků budou sdružovat až desítky osob, mezi nimi zasednou například Petr Moos z Českého vysokého učení technického nebo Petr Bebčák z ostravské Vysoké školy báňské. Úspory budou hledat v oblasti stavby dálničních a silničních mostů, při hloubení tunelů a u nákladů na životní prostředí, kam mimo jiné spadá často drahá výstavba takzvaných "ekoduktů" pro průchod divokých zvířat.   "Složení pracovních skupin je čistě aktivita ŘSD. Snaží se tak splnit cíle a úkoly, které mu byly vytyčeny ministerstvem dopravy," uvedl mluvčí ministerstva Jakub Ptačinský.   Za neefektivnost výstavby komunikací v minulosti ŘSD opakovaně kritizoval ministr dopravy Vít Bárta. Kvůli příliš vysokým cenám dálnic například loni v listopadu jednal s čínským velvyslancem Jü Čching-tchajem o možnosti zkušebního zapojení levnějších čínských stavebních firem. Ministr také plánuje zadávat zakázky v silniční výstavbě v režii soukromníků. "Úřednická struktura ŘSD nemá takový tlak na větší kvalitu a nižší cenu," řekl nedávno Bárta v Hospodářských novinách.   V ŘSD Bárta koncem srpna krátce po svém nástupu do funkce odvolal generálního ředitele ŘSD Alfreda Brunclíka a na jeho místo jmenoval Jiřího Švorce. Brunclíkovi ministr vyčítal především chyby při sestavování seznamu silničních staveb, na kterých se měly kvůli úsporám v rozpočtu zastavit práce. Počátkem letošního roku pak Bárta nařkl ústecké šéfy ŘSD z propojení s podnikateli, ŘSD je následně odvolalo a vypsalo výběrová řízení na nové vedení i dalších krajských poboček.   cfr dvd  