 Nečas: Živnostníci by mohli mít vlastní důchodový systém  Zprávu jsme aktualizovali o další informace od 3. odstavce.   --------------------    Praha 30. ledna (ČTK) - Živnostníci by mohli mít podle premiéra Petra Nečase (ODS) vlastní důchodový systém. Řekl to dnes v pořadu Otázky Václava Moravce. Nečas nesouhlasí s tím, aby se zvyšovala účast živnostníků na sociálním pojištění. Vláda v současnosti připravuje důchodovou reformu, kvůli pokrytí potřebných nákladů uvažuje o sjednocení sazby DPH pravděpodobně na 19 procentech. Nečas ale dnes uvedl, že konečná sazba může být jiná.   "Úvaha, že by měly mít osoby samostatně výdělečně činné vlastní důchodový systém, je legitimní," uvedl Nečas. Podle premiéra si musejí živnostníci nyní uvědomit, že je při odchodu do důchodu čeká jen velmi nízká penze.   Premiér ale v pořadu odmítl návrh na zvýšení odvodů živnostníků. Podle údajů České správy sociálního zabezpečení je v Česku asi 990.000 podnikatelů. Podle Nečase navíc tito lidé vytvářejí další pracovní místa. Navýšení odvodů by podle premiéra znamenalo zánik pracovních příležitostí. Pokud ale někteří podnikatelé odvádějí minimální vyměřovací základy, musí počítat s nízkou penzí, dodal premiér. Samostatně výdělečně činní lidé si proto finance na důchod musí zajistit jinak.   Nečas dále v diskusi řekl, že jednotná sazba DPH může být jiná než dosud uváděných 19 procent. "Výše se bude odvíjet od výše nákladů na důchodovou reformu," poznamenal Nečas. Premiér připustil, že kvůli sjednocení výše DPH může o několik procent stoupnout inflace. Vláda prý proto uvažuje, že by navýšení například rodinám a důchodcům nějak kompenzovala.   Zda se podaří prosadit zavedení jednotné sazby DPH, závisí na dohodě ODS a TOP 09 s Věcmi veřejnými. Nejmenší vládní strana se profiluje jako zastánkyně sociálně citlivější politiky. Podle Nečase zatím žádná dohoda s VV není, strany vládní koalice přesto v rozhovorech pokročily. "Cítím vůli koaličních partnerů, že se chtějí dohodnout," řekl Nečas. Reforma důchodů je klíčovým momentem vlády, dodal.   Koalice musí vyřešit také problém předčasných odchodů do důchodu. Předseda vlády uvedl, že skutečný průměrný věk odchodu do důchodu je v ČR nyní 58 let. Na vině jsou právě odchody lidí do invalidního a předčasného důchodu, uvedl Nečas.   Vláda musí institut předčasných a invalidních důchodů upravit tak, aby občany motivoval dále pracovat, a zvýšit si tak vyměřovací základ důchodu," vysvětlil premiér.   Koncept důchodové reformy chce mít koalice připravený nejpozději na přelomu února a března letošního roku. V balíku musí být projednán i návrh novely zákona o důchodovém pojištění, který bude reagovat na loňské rozhodnutí Ústavního soudu, že dosavadní způsob výplaty penzí je pro vyšší příjmové skupiny diskriminační.   sdv tmn pba  