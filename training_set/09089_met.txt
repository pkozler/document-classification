 Voda z Mohanu už je u umělých hrází v centru Frankfurtu  --------------------    Ke zpravodajství: FOTO/aktuality   --------------------    Frankfurt nad Mohanem 13. ledna (ČTK) - Voda z řeky Mohanu od dnešního rána už sahá k umělým protipovodňovým bariérám z plastových vaků, které byly postaveny kolem historického centra Frankfurtu na západě Německa. V zatopeném Wertheimu, dále proti proudu řeky, se situace zlepšila, ale dalšímu náporu vody možná budou města na Mohanu vystavena v pátek.   Voda je až u hrází, které byly postaveny u frankfurtské radnice. "Voda dosahuje bezprostředně ke zdem a už je jí pár centimetrů," uvedl ráno mluvčí místních hasičů. "Zatím neumíme odhadnout, jak se to bude vyvíjet," dodal.   Dále na jih ve Wertheimu už další voda z Mohanu do starého města nevtéká. Ve středu byly zaplaveny dvě třetiny historického centra středověkého města. Postižena byla asi tisícovka lidí a 400 budov.   Předpověď počasí pro oblast hlásí další vytrvalý déšť. Na horním toku Mohanu už ráno pršelo.   Německá meteorologická služba DWD předpovídá, že v samotném Wertheimu by mělo vydatně pršet od pátečního rána. Povodňová vlna by pak mohla zasáhnout i další obce dále po proudu řeky.   Vydatně prší i v nejlidnatější spolkové zemi Severní Porýní-Vestfálsko, ale v oblasti zatím panuje klid. Stoupat tam mají hlavně hladiny menších řek.   Vzedmuté jsou nadále také hladiny toků na východě Německa, ale další vysoké stupně povodňové aktivity zatím vyhlášeny nebyly.   zdp ank  