 MPO chce víc peněz do infrastruktury z mýtného a spotřebních daní  Praha 16. května (ČTK) - Jedním z hlavních cílů strategie konkurenceschopnosti v oblasti dopravní infrastruktury je stabilizace a navýšení prostředků na dopravní výstavbu. Vyplývá to z materiálu, který dnes představilo ministerstvo průmyslu a obchodu. Toho by mělo být dosaženo navýšením podílu Státního fondu dopravní infrastruktury (SFDI) na výběru spotřební daně z paliv, rozšířením kamionového mýtného na silnice nižších tříd a využití možnosti financovat výstavbu prostřednictvím soukromých peněz.   "Kvalita silniční infrastruktury je v porovnání s rozvinutými zeměmi EU podprůměrná," uvádí se v dokumentu. Podle žebříčku Světového obchodního fóra je Česko na 22. místě v EU. Chybí zejména obchvaty sídel, při vjezdech do aglomerací se proto tvoří kolony. Nutné je rovněž dobudovat páteřní dálniční síť a napojit českou síť na okolní země. Úroveň ostatních druhů dopravy je v ČR vyšší. V železniční dopravě se ČR umístila na 12. místě a v letecké na 16. pozici.   Na výstavbu a údržbu silnic ve vlastnictví státu by podle MPO bylo vhodné ročně vynakládat 70 miliard korun. Na silnice ve vlastnictví krajů, a to převážně na jejich opravy, by bylo potřeba ročně 25 miliard. V rozpočtu SFDI pro letošní rok je k dispozici 61 miliard.   Materiál rovněž navrhuje změnu legislativy pro zrychlení a zefektivnění přípravy investic a výkupů pozemků. V tomto smyslu požaduje zjednodušení procesu hodnocení stavby na životní prostředí, novelu zákona o vyvlastnění a novelu stavebního zákona.   Z hlediska železniční dopravy kritizuje strategie konkurenceschopnosti nízkou kapacitu nákladní železniční dopravy a neuspokojivý podíl železniční nákladní dopravy na celkovém množství přepravovaného zboží. Pro usnadnění přechodu zboží z jednotlivých druhů dopravy požaduje vybudování veřejných logistických center. V Česku je rovněž potřeba zahájit výstavbu vysokorychlostních železničních tratí napojených na evropskou vysokorychlostní síť.   Pro ministerstvo dopravy z této strategie žádné závazky nevyplývají, řekl Marek Illiaš z tiskového oddělení MD. Podle něj ministerstvo dopravy na dokumentu spolupracovalo a kvůli proexportnímu zaměření Česka považuje dostavbu infrastruktury za prioritní. Efektivní přeprava zboží je podle strategie základním předpokladem pro konkurenceschopnost českých podniků. Kvalita propojení méně vyspělých regionů s ekonomickým centrem výrazně posiluje možnosti růstu regionu.   cfr vju  