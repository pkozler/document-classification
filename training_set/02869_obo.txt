 Obchodníci v Česku zavádějí nové druhy slevových akcí  Praha 10. května (ČTK) - Obchodníci v Česku zavádějí nové druhy slev, pomocí kterých se snaží přilákat zákazníky a povzbudit poptávku, kterou oslabila hospodářská krize. Češi si tak v některých prodejnách mohou například sami vybrat zboží, na které dostanou slevu, anebo jim prodavač u pokladny zlevní celý nákup.   Speciální slevy na poslední dva květnové víkendy připravilo pražské outletové centrum Fashion Arena, ve kterém je zboží standardně prodáváno nejméně o 30 procent levněji než v běžných prodejnách. Dodatečná sleva na celý nákup bude činit dalších až 30 procent.   "Naše obchody nabízejí slevu na celý nákup a nelimitují akci pouze na vybrané položky. Tím zákazníka neomezují ve výběru a navíc se dodatečné slevy vztahují i na zboží, které už v akci je," sdělila dnes ČTK manažerka Fashion Areny Iva Janovská.   V druhé polovině příštího týdne zahájí netradiční slevovou akci také tuzemské obchody s módou s.Oliver. Zákazníci dostanou letáky se třemi samolepkami označenými slevami 10, 15 a 20 procent, pomocí kterých si mohou zlevnit vybrané zboží.   "Akce 'Vytvořte si vlastní cenu' představuje jednu z řady dílčích aktivit a nástrojů na podporu prodeje, které máme na tento rok pro své zákazníky přichystané," uvedla Pavla Pirklová ze společnosti s.Oliver, podle které firma chce podobnými akcemi zvýšit povědomí o značce a posílit pozici na českém i slovenském trhu.   Podle loňského průzkumu Barometr Cetelem 2010 se při nakupování řídí slevami už 67 procent Čechů, kteří v době hospodářské krize vybírají zboží hlavně podle ceny a jejich věrnost oblíbeným prodejnám kvůli tomu značně ochabuje.   beh vju  