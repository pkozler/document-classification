 Subterra očekává ztrojnásobení zisku na 170 milionů Kč  Praha 2. ledna (ČTK) - Subterra předpokládá za rok 2010 lepší hospodářské výsledky než o rok dřív. Podnik, který se zaměřuje hlavně na dopravní stavby, počítá se zvýšením zisku před zdaněním na trojnásobek výsledku z roku 2009. Vyplývá to z odhadů firmy, které ČTK sdělil její mluvčí Vladislav Beneš. Předloni Subterra vydělala před zdaněním 56,2 milionu korun, za rok 2010 by to mělo být 170 milionů Kč. Výkony podle odhadu překročí čtyři miliardy Kč. V roce 2009 činily 4,1 miliardy Kč.   "Na vyšší zisk mají vliv zejména vyšší výkony o zhruba 400 milionů korun, jejich příznivá struktura umožňující vhodné využívání našich kapacit i uzavření některých rizikových projektů v předchozím období," řekl ČTK Beneš.   Počet zaměstnanců firmy se pohybuje kolem tisíce. Během roku 2010 Subterru opustilo zhruba 60 lidí. Část z nich podle mluvčího odešla do důchodu nebo si našla jinou práci, další ale kvůli úbytku zakázek v některých oblastech dostali výpověď.   Snižování počtu pracovníků přitom nemusí být konečné. "V následujícím období s poklesem práce na infrastrukturních stavbách budeme muset velmi pravděpodobně dále snížit počet zaměstnanců," uvedl Beneš. Ve firmě v současnosti probíhá kolektivní vyjednávání, výsledek ale pravděpodobně nebude známý do konce ledna.   Subterra patří do skupiny Metrostav. Ten za rok 2010 očekává naopak pokles zisku i tržeb způsobený celkovým snížením výkonu stavebnictví.   Subterra vznikla v roce 1992 na základě privatizačního projektu ze svého předchůdce, její kořeny ale sahají až do roku 1964. Součástí skupiny Metrostav je od roku 2005.     dnv mol  