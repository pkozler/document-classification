 Poslanci ODS a ČSSD budou jednat o výběru policejního prezidenta  Praha 18. ledna (ČTK) - Poslanci vládní ODS a opoziční ČSSD budou dnes jednat o výběrovém řízení na policejního prezidenta. Konkurz vyhlášený ministrem vnitra Radkem Johnem (VV) je podle obou stran v rozporu se služebním zákonem. Vnitro s kritikou nesouhlasí.   Ve výběrové komisi jsou za ČSSD její exministři vnitra, poslanci František Bublan a Martin Pecina. Konkurz je přitom podle úřadujícího stranického předsedy Bohuslava Sobotky předem inscenovaná hra. Poslanci ČSSD budou debatovat o tom, jak postupovat dál.   Rovněž občanští demokraté tvrdí, že o nástupci Oldřicha Martinů je údajně rozhodnuto. Policii má prý vést Johnův náměstek a favorit Věcí veřejných Viktor Čech, který před časem opustil místo zástupce Martinů.   Podle místopředsedkyně branného a bezpečnostního výboru Jany Černochové budou poslanci ODS o stranickém postoji k výběru policejního prezidenta informováni. Mohli by debatovat o tom, zda by věc neměla být zařazena na středeční jednání výboru.   Vnitro ale stále opakuje, že konkurz je se zákony v souladu. Komise se má sejít poprvé dnes.   mbc pba  