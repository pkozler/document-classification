 Besser jmenoval skupinu Kabát jako příklad kreativity v kultuře  --------------------    Ke zpravodajství: FOTO ve Fotobance  ID foto:  P201103021236301    --------------------    Praha 3. května (ČTK) - Jako příklad silného zástupce tuzemského kreativního a kulturního průmyslu vyzdvihl dnes ministr kultury Jiří Besser (za TOP 09) rockovou skupinu Kabát. Ocenil její milion prodaných desek. "Musíme... si uvědomit, že kulturní produkce nejen obohatí ducha, ale přináší ekonomické výsledky," řekl ČTK Besser na dnešní konferenci Kreativita a inovace ve městech a regionech ČR v pražské Národní technické knihovně.   Dodal, že je třeba změnit pohled na to, že když je něco v kultuře populární a finančně úspěšné, stává se to "podezřelým". Besser byl krátce po svém nástupu do ministerské funkce terčem posměšků, protože na své webové stránce mezi oblíbenými hudebníky zařadil právě Kabát. Loni v polovině prosince dokonce přišel skupině osobně poblahopřát k převzetí platinového alba za prodej 50.000 kusů živého alba Po čertech velkej koncert.   Besser na konferenci také připomněl, jakým výrazným exportním artiklem své země je irská skupina U2. V Británii se o kreativním průmyslu mluvilo již koncem minulého století. Dnes má významný podíl na britském HDP a je největším britským exportním odvětvím.   V České republice se podle Bessera s významem kreativity zatím lidé jen seznamují a je potřeba přesvědčit politiky, že investice do kultury se vrátí do HDP. Ministr kultury bude ve středu vládě předkládat vyhodnocení programu podpory filmového průmyslu za rok 2010. To mimo jiné potvrzuje, že ekonomický přínos filmového průmyslu se neomezuje jen na prostředky přímo vynaložené na výrobu filmového projektu, ale má mnoho pozitivních dopadů na ostatní ekonomická odvětví země.   Kulturní a kreativní průmysl zahrnuje mnoho oblastí od knižního trhu přes hudební a filmový průmysl až po architekturu, design či reklamu. Za jeden z úkolů ministerstva kultury (MK) Besser považuje vytvořit ekonomické prostředí pro ty, kdo se v České republice kulturou živí a baví. Připouští však, že ekonomická situace nenahrává tomu, aby se v současné době zvýšilo množství peněz do grantové politiky.   V České republice zahájil od března letošního roku Institut umění-Divadelní ústav ve spolupráci s MK mapování kulturních a kreativních průmyslů. Podle koordinátora projektu Romana Martince jde o analýzu a mapování 11 odvětví. Patří mezi ně výtvarné umění, scénické umění a kulturní dědictví nebo kreativní průmysly jako design, architektura a reklama.   Dokončení mapy jednotlivých kulturních a kreativních oblastí v České republice je naplánováno na rok 2015. V zahraničí se podobné mapování uskutečnilo již v Británii, Austrálii, Itálii, Portugalsku nebo v pobaltských státech.   Roman Jireš pba  