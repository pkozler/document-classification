 Satelity odhalily v Egyptě dosud neznámé hroby a pyramidy  Káhira 25. května (ČTK) - Sedmnáct pyramid, tisíce hrobů a pozůstatků starověkých sídel odhalily pod povrchem země v Egyptě satelity vybavené kamerami pro infračervené snímání. Výzkum provedli vědci v čele s americkou egyptoložkou Sarah Parcakovou z Alabamské univerzity v Birminghamu, informoval zpravodajský server BBC. Průzkumné vykopávky na vybraných místech ukázaly, že se satelitní technika nemýlila.   Skupina Parcakové analyzovala snímky ze satelitů kroužících ve výšce 700 kilometrů nad povrchem Země. Satelity byly vybaveny kamerami, které na zemském povrchu dokážou zachytit předměty o průměru menším než metr. Infračervené snímání pak mělo zvýraznit různé materiály pod zemí.   Staří Egypťané stavěli domy z hliněných cihel, které byly hutnější než okolní půda. Vědci tak dokázali zjistit tvary domů, chrámů nebo hrobek. Odhalil přitom 17 pyramid, více než tisícovku hrobů a 3000 starověkých osad.   Podle Parcakové výsledky ukazují, jak snadno lze podceňovat rozsah dřívějšího osídlování. "Je tu mnoho tisíc dalších míst, která pokryl naplaveniny z Nilu. Toto je jen začátek tohoto druhu prací," poznamenala podle BBC vědkyně.   Parcaková rovněž v Egyptě zjišťovala, jestli případné vykopávky potvrdí to, co ukazovaly snímky. Cestu do naleziště Sakkára jižně od Káhiry zachytila televize BBC v dokumentu Egypt's Lost Cities. Tady prý úřady o vědecké závěry nejdříve moc zájem neměly. Když jim ale vědkyně sdělila, že má podezření na dvě pyramidy, nechaly zkušebně provést několik vykopávek. Nyní mají za to, že jde o jedno z nejdůležitějších nalezišť v Egyptě.   Poté, co se při nedávných protivládních protestech vandalové dostali do některých nalezišť, chtějí egyptské úřady technologii využít také na ochranu některých starověkých památek.   kne rv  