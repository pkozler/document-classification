 Raiffeisenbank umožní výběr na přepážce zdarma  Praha 28. ledna (ČTK) - Raiffeisenbank od dubna umožní majitelům eKonta jednou měsíčně výběr na přepážce banky zdarma, standardně poplatek za výběr hotovosti na přepážce činí 60 korun. Vyplývá to ze změn v sazebníku banky, který bude platný od dubna. Banka o tom dnes informovala v tiskové zprávě. Ostatní větší tuzemské banky si za výběr hotovosti na přepážce banky účtují poplatek v řádech desítek korun.   "Banka tak reaguje na fakt, že poplatek za výběr hotovosti se pravidelně umísťuje mezi poplatky, které klienti nejvíce odmítají," uvedl mluvčí banky Tomáš Kofroň.   Banka rovněž upraví rozsah věrnostních podmínek na eKontu, dosavadní tři úrovně různých věrnostních podmínek zúží do dvou. Ovšem při splnění podmínek klient nadále získává zdarma vedení účtu včetně dalších služeb a přímého bankovnictví.   Za vedení účtu eKonto Extra klient při využití karty a přímého bankovnictví zaplatí 99 Kč měsíčně, což je zhruba o polovinu méně než je standardní ceníková cena. Banka přitom klientovi zaplatí měsíční bonus ve výši 20 korun, nově navíc získává možnost jednoho hotovostního výběru měsíčně. Hranice pro výhody eKonto Extra zůstává beze změny ve výši příchozích plateb na účet alespoň 20.000 korun. Dosud ovšem měli klienti s 20.000 příjmem zasílaným na účet banky vedení eKonta Extra zdarma.   "Úpravami chceme podtrhnout naše zaměření na prémiové klienty, kterým chceme nabízet nadstandardní služby a osobní přístup. K obdobným úpravám dochází i u podnikatelů," uvedl ředitel bankovnictví pro soukromé osoby a podnikatele Jiří Čapek s tím, že věrnostní výhody bude banka nově nabízet jen na eKontu. "Podobně jako v minulých letech chceme i při této změně klienty inspirovat k aktivnímu využívání účtu eKonto. Novým klientům staré účty nenabízíme, stávající uživatele již nenabízených účtů chceme motivovat k přechodu na eKonto," dodal.   Banka také navýší cenu za podání papírového příkazu na pobočce z 34 na 44 korun, ceny za internetové ani telefonní bankovnictví se nemění.   Od 15. března mění svůj ceník i UniCredit Bank. Plánuje zdražit měsíční paušál za vedení úvěrového účtu u hypoték,a to ze 150 korun na 200 korun měsíčně. Jestliže klient nemá u UniCredit běžný účet, zdraží paušál na 400 korun. Na druhou stranu banka zlevňuje poplatek za poskytnutí úvěru. Poskytnutí úvěru bude stát 2500 korun, zatímco dosud činí poplatek 0,8 procenta z objemu hypotéky, minimálně však 8000 korun a maximálně 30 tisíc.   Vklad hotovosti provedený třetí osobou zdraží u UniCredit bank od poloviny března z nynějších 55 na 70 korun. Změny se dotknou také pojištění platebních karet. Další změny se týkají balíčkových kont, které banka již klientům nenabízí.   sos vju  