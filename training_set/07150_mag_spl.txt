 Westernové městečko v Boskovicích se rozšíří o zemi dinosaurů  --------------------    Ke zpravodajství: FOTO ve Fotobance  ID foto:  F201006290275801 ,  F201006290275901 ,  FO01109149    --------------------    Boskovice (Blanensko) 9. května (ČTK) - Westernové městečko v Boskovicích na Blanensku přemění svůj amfiteátr v přírodní park se sochami 60 dinosaurů. Dosud byly vystaveny v Rakousku. Nová expozice, do níž bude začleněna také jedna z atrakcí městečka, kterou je umělý desetimetrový vodopád, bude otevřena počátkem prázdnin. ČTK to dnes řekla spolumajitelka městečka Martina Kopřivová. Park čekají úpravy za přibližně 40 milionů korun.   Amfiteátr leží v údolí těsně pod westernovým městečkem. V provozu byl každou sezonu jen hodinu, a to v době představení, kdy se v něm konaly westernové parodie. Údolí s několika stavbami, umělou jeskyní a vodopádem, je již zaplněno sochami dinosaurů. Nejdelším z nich je 27 metrů dlouhý diplodocus.   "Chceme, aby byl amfiteátr lépe využit. Proto jsme rozhodli o instalaci soch. Celý areál by v budoucnu měla protnout dva kilometry dlouhá naučná stezka," doplnila Kopřivová.   Na trase by měly být lávky. Turisté by měli procházet kolem několika vodopádů i bahenní sopky. Na tyto úpravy se majitelé městečka pokusí získat finance. Zatím na ně peníze nemají.   Westernové městečko přeměnou amfiteátru v prehistorický skanzen o svá představení nepřijde. Konat se budou v jeho rodeové aréně a na Main street (tedy Hlavní třídě) mezi domky postavenými tak, aby vzhledem připomínaly atmosféru Divokého západu.   Vladimír Klepáč jnd  