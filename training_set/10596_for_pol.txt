 Berlusconi nabídl dialog italské opozici, ta zatím odmítá  Řím 31. ledna (ČTK) - Italský premiér Silvio Berlusconi, jehož postavení v poslední době oslabila série sexuálních skandálů, nabídl v otevřeném dopise šéfovi největší opoziční formace Demokratická strana Pierluigimu Bersanimu spolupráci v parlamentu. Měl by se týkat především "paktu pro hospodářství Itálie", jehož cílem je reformovat daňovou soustavu, systém podpory podniků a mládeže a liberalizovat četné oblasti ekonomiky. Opozice zareagovala odmítavě, napsala agentura DPA.   "Doba na návrh takového druhu už dávno minula," řekl představitel vedení strany Enrico Letta. Opoziční poslanci označili Berlusconiho návrh za "zřetelný příznak slabosti".   Premiér musel v poslední době vyslechnout ostrou kritiku i z podnikatelských kruhů. Prezidentka svazu průmyslníků Confindustria Emma Marcegagliová mu vyčetla, že svými skandály "ochromuje celou zemi".   Čtyřiasedmdesátiletému Berlusconimu hrozí proces v takzvané aféře Ruby. Jde o případ tehdy mladistvé marocké dívky, kterou premiér vedle jiných zval na opulentní večírky pořádané pro své známé a s nímž měl údajně intimní vztahy. On sám jakékoli přestoupení zákonů odmítá.   ik hej  