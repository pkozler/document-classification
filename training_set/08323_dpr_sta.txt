 Krušnohorskou trať čekají další opravy za více než 6,3 mil. korun  Karlovy Vary 8. května (ČTK) - Krušnohorskou železniční trať směřující z Karlových Varů přes Nejdek do Potůčků a německého Johanngeorgenstadtu nyní čekají další opravy a modernizace za více než 6,3 milionu korun. Do poloviny června tady bude Správa železniční dopravní cesty (SŽDC) opravovat koleje, mosty, výhybky i přejezd. Trať je kvůli tomu v prvním úseku už uzavřena a většinu vlaků nahradí autobusy. ČTK to oznámila Ilona Slámová z kanceláře generálního ředitele SŽDC.   První etapa výluky a oprav v úseku mezi Karlovými Vary a Starou Rolí začala v pátek a potrvá nepřetržitě až do 16. června. Součástí této etapy je komplexní rekonstrukce zhruba jednoho kilometru kolejí, oprava výhybek Sedlec a Stará Role, obnova jednoho mostu nebo svařování kolejnic. "Mezi Nejdkem a Potůčky začne nepřetržitá výluka od 18. května a potrvá rovněž do 16. června. I tady je plánována oprava jednoho mostu a přejezdu i některé další údržbové práce," poznamenala Slámová.   U obou výluk mezi Karlovými Vary a Potůčky platí zvláštní jízdní řád. Většinu vlaků nahradí autobusy, konstatovala mluvčí Českých drah Radka Pistoriusová. Některé vlaky budou odkloněny z Karlových Varů přes Chodov do Nové Role a vynechají nádraží ve Staré Roli. "Cestující by se měli seznámit s výlukovým jízdním řádem, proti platnému řádu jsou změněny časy. Některé spoje pojedou po jiné trase s náhradními autobusovými zastávkami," podotkl ředitel Krajského centra osobní dopravy ČD Vladimír Omelka.   Opravy trati mezi Karlovými Vary, Nejdkem, Potůčky a Johanngeorgenstadtem trvají pátý rok. Vyžádaly si už náklady přibližně 60 milionů korun. V úseku od Nejdku je to druhá nejvýše položená trať v ČR. Byla dokončena v roce 1899 a s odkazem na rakouskou vysokohorskou trať se jí říká Krušnohorský semmering. Z Nejdku do Perninku překoná vlak na 15 kilometrech výškový rozdíl 360 metrů. V takzvané novohamerské smyčce se vlak otáčí do protisměru obloukem o poloměru 180 metrů a dostane se až do nadmořské výšky 915 metrů.   vlm dvd  