 Vzácný sibiřský tygr v Číně napadl a zabil řidiče autobusu  Peking 6. ledna (ČTK) - Vzácný usurijský (sibiřský) tygr v severní Číně napadl a zabil řidiče zájezdového autobusu, zatímco zděšení cestující všemu přihlíželi. Informovaly o tom dnes místní sdělovací prostředky.   Autobus uvízl ve sněhu v severočínské provincii Chej-lung-ťiang v oblasti, kde je chovné středisko tygrů usurijských a žije tu velká část jejich populace. Řidič vystoupil ven z autobusu, aby zkontroloval jeho stav, když na něj tygr skočil a odtáhl ho do lesa, kde ho rozsápal.   Autobus byl plný turistů, kteří se jeli do tygřího chovného střediska podívat. Řidič porušil bezpečnostní nařízení, když v místech, kde volně žijí tygři, vystoupil ven z vozu. Zaměstnanci střediska se pokusili tygra zahnat pyrotechnikou a omámit uspávacími šipkami, ale když se k řidičovu tělu konečně dostali, byl už mrtvý.   V chovném středisku a přírodním parku v provincii Chej-lung-ťiang žije asi tisícovka tygrů usurijských. Tento živočišný druh patří mezi nejohroženější na světě a ve volné přírodě jich žije odhadem jen asi 300 kusů. Více než 5000 dalších žije v chovných střediscích a přírodních parcích po celé Číně.   dk šeb  