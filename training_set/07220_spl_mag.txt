 Mistrovství ČR vybere Baristu roku 2011  --------------------    Ke zpravodajství: ilustrační FOTO ve Fotobance  ID foto:  F201001280331501 ,  F200910160183401 ,  F200810070075801    --------------------    Praha 7. května (ČTK) - Soutěžit v přípravě kávy budou účastníci třídenního mistrovství České republiky Barista roku 2011, která dnes začíná hotelu Mosaic house na Karlově náměstí. Svou zručnost poměří 17 profesionálních baristů, z nichž šest nejlepších se utká v nedělním finále. Vítěz postoupí na mistrovství světa, které se uskuteční v kolumbijské Bogotě. Připravený je i doprovodný program pro návštěvníky.   "Vstup pro návštěvníky je zdarma. Návštěvníci budou moci také ochutnat kávu v mistrovském provedení," řekl ČTK mluvčí mistrovství Michal Štrudl. Podle něj se počítá s "prolnutím" diváků s kávovými profesionály. Mimo soutěžních disciplín předvedou účastníci mistrovství také své dovednosti ve volných disciplínách.   Pod názvem Barista 2011 soutěž poprvé pořádá Kávová komora České republiky. Mezi účastníky jsou podle pořadatelů lidé, pro které je káva profesionální náplní i koníčkem. "Jde o lidi, kteří mají zájem o kávovou problematiku a aktivně se účastní akcí spojených s kávou," řekl Štrudl. Upozornil, že nejde ani tak o dlouholetou praxi v oboru, jako spíše o zručnost a talent. Před porotou budou soutěžící připravovat čtyři cappuccina a čtyři espressa. Musí zvládnout časový limit a pečlivě dbát na pravidla nastavování kávovaru. Hodnotit je bude mezinárodní porota.   Součástí programu budou také soutěže Coffee in Love 2011. Účastníci předvedou své schopnosti v disciplínách jako malování na cappuccino, známé jako Latte Art, přípravě kávy s alkoholem (Coffee in good spirits) a ve vaření kávy v džezvě. Vítězové doprovodných soutěží postoupí na mistrovství světa v nizozemském Maastrichtu.   ač kš  