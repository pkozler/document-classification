 Šumavský park už má radu, v pátek bude jednat o kůrovci  Vimperk (Prachaticko) 9. května (ČTK) - Ředitel Národního parku Šumava Jan Stráský jmenoval novou radu parku. Poprvé se sejde koncem týdne, aby projednala obranná opatření proti kůrovci. Stráský to dnes řekl ČTK. Rozruch kolem rady rezervace vyvolal Stráský 7. března, když zrušil její vědeckou sekci a počet členů snížil z 53 na 46. V reakci na to členové zrušené sekce založili stínovou vědeckou radu.   Rada parku posuzuje všechny důležité dokumenty ochrany a řízení národního parku i jeho ochranného pásma. Na programu jejího jednání bude v pátek volba výboru, jehož členové si zvolí předsedu. Tím byl dosud Stráský, úřadu se po jeho jmenování ředitelem parku ujal dosavadní místopředseda Stanislav Vacek. Hlavním věcným bodem pátečního jednání bude podle Stráského představení obranného boje s kůrovcem. Ředitel jmenoval do rady 46 lidí. Připustil, že někdo z oslovených může mít ještě ke svému členství výhrady.   Stínová rada parku dnes informovala sdělovací prostředky, že národní park nemá plán péče pro jednotlivá území, jímž se má ze zákona řídit. Platnost starého plánu vypršela koncem minulého roku.   Ministerstvo životního prostředí by proto mělo ještě letos schválit zonaci a nový plán péče. "Kvalitní podklady jsou připraveny už více než rok," řekl ČTK někdejší šéf vědecké sekce parku Jakub Hruška. Podle stínové rady nelze spoléhat na to, že vše vyřeší nový zákon o Národním parku Šumava. Jeho tvorba a schvalovací procedura budou zdlouhavé, míní.   Takzvaná zonace, rozdělení chráněného území na zóny, řeší bližší ochranné podmínky. První zóna zahrnuje nejcennější území, jež je ponecháno přirozenému vývoji bez ovlivňování člověkem. Od roku 1996 existuje v rezervaci 135 malých prvních zón, které dosud pokrývají jen 13 procent plochy. Bezzásahová území, by podle vědců měla tvořit zhruba 30 procent rozlohy, nyní do nich spadají i některé lokality takzvaných II. zón. Takzvaná III. zóna zahrnuje území člověkem značně pozměněná; úlohu ochranného pásma pak plní CHKO Šumava.   Nový návrh zonace mělo bývalé vedení parku předložit bývalému vedení ministerstva do konce loňského září. Na zonaci a plánech péče se podle Stráského pracuje asi 16 let. "Naposledy se pracovní skupina ministra životního prostředí shodla na rozsahu prvních zón, o druhých se neshodla. Tento výsledek předložila ministru životního prostředí (Tomáši) Chalupovi," řekl Stráský ČTK. "Skupina se zabývala přípravou zákona, vymyslela asi tři paragrafy, pak se dostala k zonaci a na té se zasekla," konstatoval.   mi nlm  