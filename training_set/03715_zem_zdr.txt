 Agrární komora žádá zastavení dovozů potravin z Německa  --------------------    Ke zpravodajství: FOTO/aktuality; AUDIO; VIDEO   Doplnili jsme vyjádření Státní veterinární správy v 1. a 4. odstavci, výrobce ve 2. odstavci a další informace v posledních čtyřech odstavcích.   --------------------    Praha 6. ledna (ČTK) - Prezident Agrární komory Jan Veleba dnes vyzval orgány státní správy, aby zakázaly až do vyšetření případu krmiv s rakovinotvorným dioxinem dovozy vepřového masa a vajec z Německa. Podle posledních informací bylo v Německu vyrobeno až 3000 tun krmného tuku pro zvířata kontaminovaného rakovinotvorným dioxinem, kvůli jehož výskytu ve vejcích a mase nechaly tamní úřady preventivně zavřít přes 1000 zemědělských farem a drůbežáren.Podle Státní veterinární správy (SVS) může však o uzavření hranic členského státu EU rozhodnout pouze Evropská komise.   Podobný názor jako Veleba sdílí také na dnešní tiskové konferenci přítomní zástupci chovatelů a výrobců potravin. "Měl by se zastavit dovoz. Když ne zastavit, měl by se z každé zásilky, která sem směřuje, udělat na hranicích vzorek, rozbor a dokud se nezjistí, jestli je dobré nebo špatné, nepustit na trh," uvedl například Zdeněk Jandejsek z holdingu Rabbit Trhový Štěpánov.   "Lze skutečně zaručit, že je toto maso bezpečné?" vznesl na dnešní tiskové konferenci řečnický dotaz Veleba. Z dovozu pochází již přibližně polovina tuzemské spotřeby vepřového. Velké procento ze zhruba 200.000 tun vepřového, které se ročně do Česka doveze se přitom do země dováží právě z Německa. "Považujme si českých potravin, kupujme české maso. Tím podle našeho názoru nic neriskujeme," vyzval české spotřebitele Veleba. "Vraťme se konečně k potravinové soběstačnosti," dodal.   "O případném uzavření hranic může rozhodnout pouze Evropská komise," uvedl mluvčí Státní veterinární správy Josef Duben. "Jestliže se komise spokojila s německými garancemi, je to pro nás závazné," dodal.   Jak však řekl novinářům ředitel Svazu chovatelů prasat v Čechách a na Moravě Jan Stibal, podle v současné době platné legislativy je na mase označeno pouze místo posledního zpracování, nikoliv místo jeho původu, a spotřebitel tak vlastně nemůže české maso od zahraničního odlišit. Proto by podle něj do budoucna měl na mase být značen skutečný původ masa.   Státní veterinární správa ČR (SVS) nemá podle středečních informací od německých kolegů informace, že by se závadné krmivo nebo jiné výrobky dostaly do Česka. Šéf SVS Milan Malena přesto nechal v Česku vybrat distribuční centra, kam by mohly případné závadné výrobky směřovat, a nařídil odebrat kontrolní vzorky a vyšetřit je na přítomnost dioxinů.   Státní zemědělská a potravinářská inspekce (SZPI) zahájila kvůli kauze preventivní kontroly potravin v českých obchodech. "Zahájili jsme v obchodních sítích intenzivní monitoring vajec a drůbežího masa původem z Německa," řekla ve středu ČTK Petra Hoferková z oddělení komunikace SZPI. "Zatím ale nemáme informace, že by se kontaminované výrobky dostaly na český trh," dodala.   Německá ministryně zemědělství Ilse Aignerová ve středu oznámila, že úřady dioxin objevily už v osmi z 16 spolkových zemích. Už dříve do odvolání zavřely na 1000 zemědělských podniků v nejpostiženější z nich, Dolním Sasku, přes 140 závodů muselo přerušit prodej vajec a masa také v sousedním Severním Porýní-Vestfálsku. Utraceno bylo okolo 8000 slepic z chovu, v jehož vejcích byla několikanásobně překročena povolená hranice obsahu dioxinu.   Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   Spotřebitele úřady přesto uklidňují, že žádné bezprostřední nebezpečí pro ně nehrozí. Zatím však netuší, kolik kontaminovaných vajec či masa se dostalo do prodeje. Testy prý potrvají několik týdnů. Severní Porýní-Vestfálsko dnes na svém webu zveřejnilo první šarže potenciálně kontaminovaných vajec. Stále také není známa přesná příčina výskytu dioxinu v nich. Souvislost s kontaminovaným krmivem je jen jednou z verzí vyšetřování.   To se nyní soustředí na severoněmeckou firmu, která závadné tuky pro krmné směsi údajně už několik let vyráběla. Policie ve středu provedla v jednom z jejich závodů razii. V reakci na tuto kauzu začali němečtí politici volat po zpřísnění kontrol výrobců krmiv a vyšších trestech pro ty, kteří pravidla poruší   mjr mha  