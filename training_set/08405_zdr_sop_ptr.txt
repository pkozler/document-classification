 V Číně vstupuje v platnost zákaz kouření v barech a restauracích  --------------------    Ke zpravodajství: FOTO/aktuality   --------------------    Peking 1. května (ČTK) - Zákaz kouření ve veřejných vnitřních prostorách včetně barů, hotelů a restaurací dnes vstoupil v platnost v Číně. Odborníci ale vyjadřují pochybnosti o tom, zda nový zákon, k jehož přijetí se Peking zavázal před pěti lety Světové zdravotnické organizaci (WHO), bude mít větší dopad na zemi, kde žije odhadem 300 milionů kuřáků a kouření je hluboce zakořeněnou součástí místní kultury, napsala agentura AFP.   Účinnost zákona brzdí i skutečnost, že obsahuje celou řadu výjimek a není zatím vyjasněno ani to, kdo bude za jeho prosazování odpovědný. Navíc v Číně nefungují osvětové kampaně, takže jen necelá čtvrtina lidí má nějakou povědomost o škodlivých dopadech nikotinu - a tudíž je nic nenutí típnout cigaretu. Nabídnout krabičku někomu kolem je obvyklým způsobem pozdravu a zapálit si ve výtahu, autobuse a dokonce i v čekárně u lékaře naprosto běžné.   Mnozí zdravotní experti opakovaně varují, že Čína, která je největším producentem i konzumentem cigaret na světě, sedí na tikající zdravotní bombě, pokud proti kouření nepodnikne rozhodné kroky. V Číně se spotřebuje třetina všech cigaret vykouřených na celém světě a podle údajů WHO tu denně na nemoci spojené s kouřením zemřou asi 3000 lidí. Cigaretový kouř rovněž přispívá ke čtyřem z pěti hlavních příčin smrti v zemi.   Podle nových pravidel má být zakázáno kouření ve "vnitřních veřejných prostorách" a automaty na cigarety nemají být umístěny na veřejných místech. Interpretace v čínských médiích nicméně dodávají, že kanceláře a továrny do zákazu zahrnuty být nemají. Nejasné také je, jak zákaz vymáhat.   "Můžeme (zákazníky) o nařízení informovat, ale pokud budou trvat na tom, že budou kouřit, nenaděláme nic," řekla AFP Tchien Žung-žung, servírka z malé restaurace. Věří ale, že i Číňané si postupně na nová pravidla zvyknou. "Myslím, že lidé budou pomalu měnit způsob myšlení. Čím dál tím víc zákazníků se ptá po nekuřáckých prostorách," dodala.   Nyní podle oficiálních údajů tabák ročně v Číně zabije milion lidí. Místní i zahraniční experti ovšem varují, že pokud se nic nezmění, mohl by se počet úmrtí souvisejících s kouřením do roku 2030 ztrojnásobit.   dk šeb  