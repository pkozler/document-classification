 Vzniknou kopie vzácného Strahovského evangeliáře  --------------------    Ke zpravodajství: FOTO/aktuality; AUDIO   --------------------    Praha 19. května (ČTK) - Vzniknou kopie vzácného Strahovského evangeliáře z 9. století. Smlouvu o vydání faksimile evangeliáře dnes v Praze podepsali zástupci Strahovského kláštera a firma Tempus Libri. Originál rukopisu je uložen v knihovně Královské kanonie premonstrátů na Strahově v Praze. Kniha je ručně psaná a malovaná, vázána je v rudém sametu a přední deska je bohatě zdobena.   Faksimile Strahovského evangeliáře vyjde v limitovaném nákladu 199 kusů, první výtisk by se měl objevit v lednu 2012 a přijde zhruba na 350.000 korun, řekl dnes novinářům jednatel Tempus Libri Tomáš Žilinčář.   Opat Michael Josef Pojezdný označil podpis smlouvy za mimořádný a o knize mluvil s velkou úctou. "Dotýkáme se knihy, která pochází z dob Cyrila a Metoděje," podotkl. Záštitu nad projektem převzal pražský arcibiskup Dominik Duka. "Přeji tomuto projektu vše nejlepší," uvedl Duka. Slavnostní podpis smlouvy se konal v monumentálním Filozofickém sále Strahovské knihovny.   Strahovský evangeliář patří k výjimečným památkám, je to latinsky psaný rukopis pocházející z raného středověku. Datuje se do roku 860 a vznikl ve francouzském Tours. Do Strahovské knihovny se pak přes několik míst dostal v roce 1143.   Rukopis obsahuje 444 stran, kniha má rozměry 270 x 168 mm. Písmo textu evangeliáře je vyvedeno latinskou abecedou a velkým písmem, nadpisy jsou psány kapitálou. Část textu a iluminace jsou zdobeny zlatem. Evangeliář obsahuje čtyři figurální iluminace evangelistů svatého Matouše, Marka, Lukáše a Jana Evangelisty.   Desky a vazba rukopisu jsou mladší, pocházejí z doby kolem 1500 a první poloviny 17. století. Vepředu jsou pozlacené sošky, sošky ze stříbra, nechybí křišťály a polodrahokamy.   Královská kanonie premonstrátů na Strahově, jehož je Strahovská knihovna nedílnou součástí, byla založena v polovině 12. století olomouckým biskupem Jindřichem Zdíkem s podporou pražských biskupů Jana a Oty, českého knížete a pozdějšího krále Vladislava a jeho ženy Gertrudy.   Lucie Petrová pba  