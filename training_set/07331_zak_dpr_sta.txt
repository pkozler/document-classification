 Nejrizikovější úsek v Olomouckém kraji se svodidel asi nedočká  Přerov 22. ledna (ČTK) - Nejrizikovější úsek v Olomouckém kraji, čtyřproudá silnice mezi Bělotínem a Polomí na Přerovsku, se zřejmě potřebných svodidel v nejbližší době nedočká. Po dopravních opatřeních volají již delší dobu policisté. Jen loni tam při nehodách zemřeli čtyři lidé. Podle správců silnic však svodidla zřejmě nebude možné vybudovat kvůli chystaným rekonstrukcím úseku.   "Za loňský rok byla tato cesta vyhodnocena jako nejtragičtější úsek v kraji. Jedná se o čtyřpruhou silnici, která je směrově nerozdělená a dochází zde často ke střetu vozidel, ať už k bočnímu nebo čelnímu. Na tomto místě došlo k nejvíce dopravním nehodám s absolutními následky na životě a na zdraví. Loni se zde stalo sedm nehod, při kterých zemřeli čtyři lidé," řekl ČTK šéf krajské dopravní policie Pavel Novák.   I proto policisté žádají ředitelství silnic a dálnic o umístění zábran jako jsou lanová či klasická svodidla. Studii sice správci silnic zpracovali již před několika lety, opatření se však motoristé zřejmě v nejbližší době nedočkají. "O tom problému víme a projednáváme ho. Tato část silnice však bude v nejbližší době vyžadovat opravy mostů a povrchu vozovky. Kdyby jsme tam svodidla nainstalovali, nastal by problém při převedení dopravy do vedlejšího pruhu. Dvě nákladní auta se tam vedle sebe nevejdou a krajnice jsou stržené," řekla ČTK mluvčí Ředitelství silnic a dálnic Martina Vápeníková. Doplnila však, že konečné rozhodnutí v této otázce ještě nepadlo.   Policisté však kvůli častým nehodám na tomto úseku již posílili alespoň hlídky. "Nebudeme do té doby čekat. Zvýšili jsme dohled v této oblasti, posilujeme ho i o další vozidla, například o vozidlo Volkswagen Passat, které je cíleně využíváno a do této nehodové lokality zasíláno. Děláme i další společné akce, ať už s vojenskou policií, celníky či s cizineckou policií," doplnil vedoucí krajské dopravní policie.   Svým životem na této cestě zaplatil například v květnu loňského roku řidič osobního auta, který nepřežil střet s nákladním vozidlem. Loni na silnicích Olomouckého kraje zemřelo celkem 45 lidí. Je to o šest méně než v předchozím roce. Značnou roli přitom při nehodách hrál i alkohol, který má na svědomí deset obětí. Podle statistik se v regionu loni havarovalo méně. Celkem policisté zaznamenali 4156 nehod, což je o 251 méně než v roce 2009.   ftv sap  