 Fillovo zátiší se prodalo 2,5 milionu korun, Toyen kupce nenašla  Praha 8. května (ČTK) - Díla klasiků českého moderního umění v celkové vyvolávací ceně 42 milionů korun nabízela dnes na aukci v pražském hotelu Hilton Galerie Art Praha. Podle jednatele Vladimíra Neuberta byl magnetem olej česko-francouzské surrealistické malířky Toyen z roku 1958 nazvaný Ostrov Quellern. Obraz se vyvolával za 4,7 milionu korun, ale kupce nenašel.   Majitele naopak změnilo dílo Emila Filly Zátiší se sklenicí, dýmkou a ovocem z roku 1925. Obraz byl prodán za vyvolávací cenu 2,5 milionu korun bez aukční přirážky. Na jiné pražské aukci se dnes prodalo Fillovo zátiší za téměř stejnou cenu 2,6 milionu korun.   "Nebylo to na rekordy - ze 490 položek změnilo majitele zhruba 40 procent za celkovou cenu 30 milionů korun bez aukční přirážky," řekl ČTK Neubert.   Obraz Josefa Čapka Žena s deštníkem byl prodán za 3,1 milionu korun, když se vyvolával za 2,2 milionu. Jde o obraz z 30. let, který pochází přímo z malířovy rodiny, kde byl opatrován až do nedávné doby.   Zátiší s ovocem a lahvemi Karla Černého ze 40. let nalezl kupce za 2,1 milionu korun. Vyvolávací cena byla o 600.000 korun nižší.   O 400.000 korun vzrostla cena za mistrovskou ukázku české krajinomalby - obraz Jana Zrzavého Via Appia z roku 1936. Jeho dražba začínala na částce 1,5 milionu. "Obraz Loreta malíře Jana Baucha z roku 1945, se vyvolával za 470.000 korun a byl vydražen za 510.000 korun," dodal Neubert.   K překvapením aukce podle něj patřil olej na plátně Josefa Jíry z roku 1973 nazvaný Koncert. Startoval na 220.000 korunách a vydražen byl za 600.000. Toto dílo bude reprodukováno ve výpravné Jírově monografii v roce 2012.   Jiří Borovička rot  