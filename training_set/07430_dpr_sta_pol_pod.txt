 Hradecký kraj chce letos dát na opravy silnic půl miliardy korun  Hradec Králové 6. ledna (ČTK) - Královéhradecký kraj chce letos dát do oprav silnic druhých a třetích tříd asi půl miliardy korun, což by proti loňskému roku bylo o 70 milionů korun více. Vedle peněz z krajského rozpočtu pomůžou opravy zaplatit dotace či příspěvky od Evropské unie a státu. ČTK to dnes řekl mluvčí kraje Imrich Dioszegi.   Mezi největší letošní stavební akce patří například rekonstrukce opěrných zdí na silnici z Vrchlabí do Špindlerova Mlýna. "Chystají se rekonstrukce dalších osmi mostů za předpokládaných 85 milionů korun," řekl radní pro dopravu Josef Ješina (ČSSD). Letos by měl vzniknout také obchvat Solnice na Rychnovsku v rámci rozvoje tamní průmyslové zóny. Náklady na obchvat činí zhruba 85 milionů korun.   Loni kraj rozestavěl či dokončil projekty na krajských silnicích za celkem 428 milionů korun. Mezi ně patří například oprava přístupových cest k hraničním přechodům na Broumovsku za více než 100 milionů korun či oprava silnice z Olešnice v Orlických horách směrem na Deštné v Orlických horách za více než 45 milionů korun. Na tyto akce získal kraj peníze z evropských fondů podporujících přeshraniční spolupráci.   Kraj také začal s rekonstrukcí průtahu Nového Bydžova za 46 milionů korun. Na tuto stavbu EU přispěla prostřednictvím Regionálního operačního programu.   Hradecký kraj vlastní a stará se prostřednictvím společnosti SUS Královéhradeckého kraje o zhruba 3300 kilometrů silnic druhých a třetích tříd. Na krajských silnicích společnost SUS provádí také zimní údržbu, která vyjde v průměru ročně na 200 milionů korun.   ry snm  