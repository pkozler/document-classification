 ČSÚ: Těžba dřeva se loni v Libereckém kraji mírně zvýšila  Liberec 17. července (ČTK) - V Libereckém kraji v loňském roce vzrostl objem vytěženého dřeva na 612.187 metrů krychlových. Proti roku 2009 je to o necelá čtyři procenta a v absolutních číslech o 23.409 krychlových metrů více. Vyplývá to z informací, které zveřejnil Český statistický úřad. V posledních letech se jedná o nejvyšší číslo. V celé zemi se loni dřeva vytěžilo přes 16,7 milionu metrů krychlových. Liberecký kraj se na celkovém objemu republiky podílel jen nepatrně.   Podstatná část dřeva byla z jehličnatých stromů. Lesníci v Libereckém kraji loni vytěžili více než 357.000 metrů krychlových smrku a necelých 165.000 metrů krychlových borovince. Celková těžba jehličnatého dřeva se v kraji zvýšila 6265 metrů krychlových. Výrazněji rostla u listnatého dřeva, a to o asi o 30 procent na 73.912 metrů krychlových.   Při takzvané nahodilé, tedy neplánované těžbě, se loni v kraji zpracovalo celkem 168.443 metrů krychlových. Proti roku 2009 je to méně asi o čtvrtinu. V obou letech se přitom správci lesů museli potýkat s nenadálými událostmi. Na podzim 2009 stromy v lesích poničila předčasná sněhová kalamita, na jaře následujícího roku bouře, která způsobila škody především na Českolipsku. Méně stromů loni padlo k zemi kvůli napadení hmyzem, tedy především kůrovcem. Tato vytěženého dřeva bylo 13.793 metrů krychlových, předloni 50.764.   Důvodem vyšší těžby v Česku, která meziročně narostla o osm procent, byl příznivý vývoj cen surového dřeva v tuzemsku i v zahraničí. Po dvouleté krizi v dřevozpracujícím průmyslu totiž začala opět růst výroba a spotřeba dřevěných polotovarů a výrobků. V České republice se jej nejvíce vytěžilo na jihu Čech, a to zhruba 2,36 milionu metrů krychlových. V Libereckém kraji byla těžba hned po Ústeckém druhá nejnižší. Na celkovém objemu těžby v Česku se Liberecký kraj podílel jen asi 3,7 procenta.   jem vju  