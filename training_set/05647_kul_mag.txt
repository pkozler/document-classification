 Výstava o Beatles se možná zopakuje v Brně, muzeum o ni stojí  --------------------    Ke zpravodajství: FOTO ve Fotobance  ID foto: P201006030890701, P201006030943501, P201006030891101, F201006020208501   --------------------    Brno 18. ledna (ČTK) - Úspěšnou pražskou výstavu Beatlemánie! o legendární britské kapele Beatles a jejích stopách v české kultuře si možná prohlédnou i lidé v Brně. Moravské zemské muzeum (MZM) jedná s pražským Národním muzeem o možné zápůjčce. Beatlemánie! by mohla být reciproční výstavou za velkolepou expozici Poklady Moravy v nové budově Národního muzea, na jejíž přípravě se značnou měrou podílelo právě MZM. ČTK to dnes řekla mluvčí brněnského muzea Eva Pánková.   Už při přípravách Pokladů Moravy se počítalo s tím, že do Brna na oplátku zavítá některá z pražských výstav. Dosud však není jisté, která to bude. "Máme víc nabídek. Byli bychom rádi, kdyby to byla právě výstava o Beatles," uvedla Pánková.   Expozici Beatlemánie! si od loňského června do začátku letošního roku prohlédlo v Českém muzeu hudby 26.000 lidí. Kvůli návštěvnickému zájmu ji Národní muzeum prodloužilo až do letošního dubna. Jedním z lákadel jsou čtyři voskové figuríny členů Beatles vypůjčené z muzea v Liverpoolu. Návštěvníci výstavy si také mohou sami vyzkoušet, jak se natáčelo na kotoučový magnetofon, jak se mixovala hudba nebo jak fungovaly jukeboxy ze 60. let minulého století.   Moravské zemské muzeum nyní jedná také o tom, jaký bude další osud Pokladů Moravy. Výstavu tvoří skvosty dokumentující moravské dějiny v různých dobách. Celkem jde o 2337 exponátů, mezi nimi je například 25.000 let stará sošku šamana vyřezaná z mamutoviny, unikátní soubor venuší, pluh, s nímž oral císař Josef II., a taktovka Leoše Janáčka. Část výstavy možná čeká cesta do Milána. Vzhledem ke svému rozsahu se však těžko někde bude opakovat celá.   Brněnští muzejníci chtějí část výstavy představit také ve svém domovském městě. "Mohlo by to být například formou aktualizace naší stálé expozice, která je stará asi 25 let," uvedl nový náměstek ředitele muzea Zdeněk Drahoš. Velkorysejším plánům stojí v cestě nedostatek peněz, na který si muzeum stěžuje.   Alespoň malou "ochutnávku" z výstavy Poklady Moravy si mohou do 30. ledna dopřát návštěvníci brněnské nákupní Galerie Vaňkovka. Moravské zemské muzeum připravilo prezentaci, kterou tvoří velkoplošné fotografie a repliky exponátů. V sobotu 22. ledna Vaňkovka hostí doprovodný program s tvůrčími dílnami, autogramiádou a prezentací menšinové kultury a gastronomie.   tmd snm  