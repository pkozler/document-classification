 Film Fotři jsou lotři zůstává na čele americké distribuce  --------------------    Ke zpravodajství: FOTO ve Fotobance  ID foto: P201012160059601, P201012160059501   --------------------    New York 3. ledna (ČTK) - Americký snímek Fotři jsou lotři s Robertem de Nirem a Benem Stillerem byl i o novoročním víkendu kasovně nejúspěšnějším filmem americké distribuce. Diváci na vstupném utratili 26,3 milionu dolarů (přes 490 milionů korun), což je sice o bezmála osm milionů méně než o víkendu vánočním, ale dost na to, aby se film udržel na první příčce.   Jen těsně za hollywoodskou komedií skončil western Opravdová kuráž s 24,5 miliony dolarů (460 miliony korun). Oproti Vánocům si film kasovní bilanci prakticky udržel a potvrdil příznivý ohlas u diváků. Od uvedení do kin snímek vydělal 86,8 milionu dolarů (1,63 miliardy korun), populární "fotři" režiséra Paula Weitze ovšem svým tvůrcům vydělali už 103,2 milionu dolarů (1,94 miliardy korun).   Seznam nejúspěšnějších filmů v americké distribuční síti se o novoročním víkendu od toho předchozího významněji neliší, protože první letošní víkend nenabídl divákům žádné výraznější novinky. Na třetím místě zůstává sci-fi thriller Tron: Legacy s 18,3 miliony dolarů (345 miliony korun), čtvrtý je Méďa Béďa se 13 miliony dolarů (245 miliony korun).   Filmový rozjezd roku 2011 obecně označují experti za ospalý. Letos inkasovaly pokladny amerických kin o novoročním víkendu 158 milionů dolarů (necelé tři miliardy korun), což je o zhruba čtvrtinu méně než loni. Tehdy ovšem distribuce profitovala z mocného startu dnes již kultovního filmu Avatar režiséra Jamese Camerona. Ten mezitím celosvětově vydělal rekordních 2,8 miliardy dolarů (52,7 miliardy korun).   Nejnavštěvovanější filmy v severoamerických kinech o uplynulém víkendu:       Pořadí  Název  Tržby v mil. dolarů     1.  Fotři jsou lotři  26,3     2.  Opravdová kuráž  24,5     3.  Tron: Legacy  18,3     4.  Méďa Béďa  13     5.  Letopisy Narnie: Plavba Jitřního poutníka  10,5     6.  Na vlásku  10     7.  The Fighter  10     8.  Gulliverovy cesty  9,1     9.  Černá labuť  8,5     10.  The King's Speech  7,6       jas jnd  