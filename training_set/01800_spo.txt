 ČSTV hledá náhradu za chybějící dotace ve zpoplatnění služeb  Praha 21. ledna (ČTK) - Regionální sdružení Českého svazu tělesné výchovy (ČSTV) chtějí chybějící peníze od státu nahradit zpoplatněním služeb, které poskytují sportovním svazům. Vyplynulo to z dnešní schůzky předsedů krajských sdružení v sídle ČSTV v Praze.   Šéfové sportu v regionech tak reagovali na čtvrteční krok ministra školství Josefa Dobeše a ministra financí Miroslava Kalouska, kteří oznámili, že státní dotaci ve výši 180 milionů pošlou přímo sportovním svazům, nikoli jako dosud jejich zastřešující organizaci ČSTV. Svazy tak dostanou o 99 milionů korun víc, ale ušetřená suma částečně poznamená financování sportu v regionech. Generální sekretář ČSTV Jan Boháč řekl ČTK, že krajská sdružení přijdou o dvacet milionů korun.   Vedení ČSTV považuje krajská sdružení za nepostradatelnou složku sportu, protože poskytují klubům a tělovýchovným jednotám napříč sportovním spektrem různé služby od organizace soutěží po právní a účetní servis. Ztráta dotací podle vedení ČSTV může ohrozit práci mnoha dobrovolných trenérů a cvičitelů. "Novým způsobem financování jsou regionální sdružení postavena před existenční otázky," řekl Boháč.   Šéfové krajských sdružení se dnes s předsedou ČSTV Pavlem Kořanem dohodli, že co nejrychleji svolají schůzku s největšími svazy, které nejvíc využívají jejich servis. Krajským sdružením při zrušení státních dotací prý nezbývá než nabízené služby svazům fakturovat. "Svazy si musejí uvědomit, jestli ty služby potřebují a v jakém rozsahu," řekl Kořan.   Předsedové krajských sdružení označují zavřené kohoutky od ministra financí za alarmující. "Neumím si představit, jak budou sportovní svazy řídit soutěže bez naší spolupráce. Jsme přesvědčeni, že sport začíná v tělovýchovných jednotách. Desetiletého chlapce dáte do tělovýchovné jednoty, pět let se o něj staráte a až když něčeho dosáhne, tak si ho všímá svaz," řekl Zdeněk Kubec, předseda krajské rady Ústí nad Labem. Vyjádřil obavu, že chybějící peníze by mohly vést ke snížení členské základny v tělovýchovných jednotách.   Kořan v narážce na Kalouskův okřídlený výrok dodal, že ministři svým rozhodnutím vzali peníze právě "těm klukům v trenýrkách", kteří se věnují sportu na místní úrovni.     Krajští předsedové mají v úmyslu také oslovit hejtmany svých krajů. "Nemohou po nich chtít peníze, ale měli by je informovat, že služby v oblasti sportu na krajské úrovni jsou v ohrožení," řekl Boháč.   smr jo ura  