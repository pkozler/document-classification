 Požár v cášském kostele zničil obraz připisovaný Rubensovi  Berlín 2. ledna (ČTK) - Požár v kostele svatého Mikuláše v Cáchách v noci na Nový rok zcela zničil barokní oltář s obrazem připisovaným vlámskému mistru Peteru Paulu Rubensovi. Shořely také čtyři dřevěné sochy a poškozeny byly i čtyři středověké vitráže. Oznámila to cášská arcidiecéze. Předpokládá se, že požár způsobila silvestrovská rachejtle.   "Nemyslím, že by bylo možné ho restaurovat," řekl o obrazu představitel arcidiecéze Dieter Spoo. Škodu odhadl na nejméně 300.000 eur (7,5 milionu korun).   Kostel je v historickém centru Cách. Je z 1. poloviny 14. století a slouží se v něm bohoslužby jak pro katolíky, tak pro luterány.   pz hej  