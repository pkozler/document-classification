 Hvězda ságy Twilight Kristen Stewartová prý nemá žádné soukromí  --------------------    Ke zpravodajství: FOTO/aktuality   --------------------    New York 18. ledna (ČTK) - Kristen Stewartová, hlavní ženská hvězda filmové ságy Twilight, žije na dvacetiletou dívku poměrně netypický život. Od chvíle, kdy začala hrát roli Belly Swanové, posunula se do kategorie idolů mladé generace, která ji naprosto připravila o soukromí, posteskla si v rozhovoru pro únorové číslo časopisu Vogue.   Říká, že si nemůže ani zajít do nákupního střediska. A dost ji otravuje, že se nedostane ven tak často, jak by si přála. Nyní natáčí poslední dva filmy oblíbené upírské ságy a doufá, že diváci budou s výsledkem spokojeni.   Stejně jako s nadbytkem zájmu fanoušků se Stewartová prý musí vypořádat s nadbytkem peněz, které jí natáčení vyneslo. Přemýšlí, jak bohatství využít a časopisu Vogue se svěřila, že by bylo "úžasné" pomoci financovat takzvané domy na půl cesty pro ty, kdo potřebují tento druh podpory.   Označení "domy na půl cesty" se vžilo pro zařízení pro osoby, které chtějí zahájit proces znovuzapojení do společnosti - například po propuštění z vězení či odvykací kůry - zatímco stále vyžadují dohled a asistenci.   Filmová sága Twilight je adaptací nesmírně populárních románů Stephenie Meyerové. Jako první se v kinech objevil v roce 2005 film Stmívání. Po něm následovalo v listopadu 2009 pokračování s českým distribučním názvem Twilight sága: Nový měsíc; oba filmy dohromady vydělaly více než 1,1 miliardy dolarů. Třetí díl Twilight sága: Zatmění měl v kinech premiéru loni v létě. Na letošní rok je plánována Twilight sága: Rozbřesk: část 1. a druhá část závěrečného dílu se v kinech objeví v roce 2012.   dk dr  