 Na tržišti v Islámábádu zastřelen guvernér provincie Paňdžáb  Islámábád 4. ledna (ČTK) - Při střelbě na tržišti v Islámábádu byl dnes zavražděn guvernér pákistánské provincie Paňdžáb Salmán Tasír. Informovala o tom agentura AP, podle které Tasíra zastřelila vlastní ochranka. Při incidentu bylo zraněno dalších pět lidí.   Podle policie Tasíra zastřelil přímo jeden z jeho elitních ochránců. Další lidé byli zraněni poté, co ostatní členové ochranky opětovali střelbu. Útočník se nyní nachází ve vazbě.   Tasír je nejvyšším politickým činitelem zavražděným od atentátu na bývalou pákistánskou premiérku Bénazír Bhuttovou v roce 2007. Byl členem Pákistánské lidové strany a blízkým spolupracovníkem prezidenta Ásifa Alího Zardárího, který je vdovcem po Bhuttové. Tasír se angažoval v několika politických kauzách. Otevřeně se vyjádřil například proti kontroverznímu zákonu o rouhání, prosazovanému některými islamisty.   drk mik  