 Na hokejové mistrovství světa se přijelo podívat na 50.000 Čechů  Praha 16. května (ČTK) - Na letošní mistrovství světa v hokeji na Slovensku se přijelo podívat zhruba 50.000 českých fanoušků. Za poslední čtyři roky to bylo nejvíce turistů, kteří vyjeli na hokejový šampionát do zahraničí, odhadl dnes pro ČTK Ladislav Peška, majitel cestovní kanceláře CK Slantour, která se zabývá organizováním zájezdů na sportovní utkání.   Při zápasech českého týmu tvořili zhruba 80 procent návštěvnosti v hale čeští fanoušci, řekl Peška. Výjimkou byla utkání se Slovenskem a Ruskem, kdy počet českých návštěvníků v hale dosahoval zhruba poloviny hostů.   Charakteristickým znakem letošního šampionátu byl nedostatek lístků na jednotlivá utkání. Přestože v loňském roce v Německu problém se vstupenkami díky kapacitě hokejových hal nenastal, odhaduje Peška větší návštěvnost českých turistů na letošním šampionátu. V Německu podle něj hrála roli jazyková bariéra a geografická vzdálenost. Loni navíc jednotlivá utkání nebyla zpočátku příliš atraktivní, neboť se českému týmu příliš nevěřilo a později se fanouškům zase nechtělo na poslední chvíli do Německa vyjíždět a na místě shánět lístky.   Vzhledem k relativní blízkosti většina českých fanoušků cestovala na šampionát individuálně a služeb cestovních kanceláří využily jen stovky lidí.   Kvůli zvýšenému zájmu o individuální dopravu mezi Českem a Slovenskem posílily spoje dopravní společnosti. České dráhy ve spolupráci se slovenskými drahami posílily některé mezinárodní spoje. Student Agency na zápasy české reprezentace vypravila zvláštní autobusové linky z Prahy přes Brno do Bratislavy a zpět a České aerolinie v době šampionátu nabídly navíc jeden mimořádný let do Bratislavy denně.   Český tým na hokejovém šampionátu sehrál celkem devět zápasů a po souboji s Ruskem získal bronzovou medaili. Šampionáty se v posledních letech odehrávaly v Německu, Švýcarsku a Kanadě.   cfr vju  