 Ve středočeských střediscích jsou ideální podmínky k lyžování  Praha 30. ledna (ČTK) - Ideální podmínky k lyžování nalákaly do středočeských zimních středisek během víkendu tisíce lyžařů. Na svazích lyžařských areálů leží od 15 do 95 centimetrů sněhu. ČTK to dnes zjistila v anketě mezi provozovateli středisek.   Velkou návštěvnost hlásí největší středočeský areál Ski Relax Monínec, po oba dva dny na sjezdovkách s téměř metrovou vrstvou sněhu lyžovaly dohromady bezmála 4000 lidí. Zájem o lyžování zvýšila sobotní akce nazvaná Den Indonésie. Mezi všemi návštěvníky bylo tentokrát i 200 diváků, kteří nelyžovali.   Na akci, jejíž součástí byly i indonéské orientální tance a podávala se originální indonéská polévka Bakso připravená kuchařem z hotelu Hilton v Jakartě, přijela také indonéská velvyslankyně. "Sama nelyžovala, říkala, že se to musí teprve pořádně naučit. Lyžoval ale kancléř," uvedl provozovatel areálu Jaroslav Krejčí.   Do areálu na Šibeničním vrchu u Mnichovic, který byl nedávno kvůli oblevě uzavřen, si o víkendu našly cestu stovky lyžařů. Nyní na svahu leží kolem 40 centimetrů sněhu a podmínky pro lyžaře jsou výborné. V provozu byl během víkendu i nový areál v Kvasejovicích, který je zatím odkázán na přírodní sníh. Na svahu leží podle provozovatele Petra Kroužila 25 centimetrů sněhu, po zhutnění mají lyžaři k dispozici vrstvu o síle 15 centimetrů.   V Chotouni u Prahy je na sjezdovce metrová vrstva a areál má v plánu další zasněžování. Dobré podmínky jsou i na lyžařském svahu Padák v Příbrami, který nabízí 30 až 35 centimetrů umělého a přírodního sněhu.   zik pba  