 Guvernér Missouri změnil odsouzenci trest smrti na doživotí  St. Louis (USA) 11. ledna (ČTK) - Guvernér státu Missouri v pondělí udělil milost odsouzenci na smrt, který měl být dnes popraven smrtící injekcí za vraždu spáchanou v roce 1994. Oznámila to dnes agentura AP.   Ve svém prohlášení guvernér Jay Nixon uvedl, že trest smrti mění 45letému Richardu Clayovi na doživotní vězení bez možnosti podmínečného propuštění. Důvod svého rozhodnutí sice nezveřejnil, nicméně je přesvědčen o Clayově zapojení do vraždy Randyho Martindalea a o tom, že důkazy jasně podporují verdikt poroty o vraždě prvního stupně.   Clayova mluvčí Jennifer Herndonová vyjádřila spokojenost s guvernérovým rozhodnutím, avšak zdůraznila, že bude usilovat o nový proces. Clay vždy tvrdil, že s vraždou nemá nic společného.   Krátce před Nixonovým rozhodnutím Clay nevěřil, že by guvernér popravu zastavil - v době soudního procesu byl Nixon generálním prokurátorem a neshledal žádné omyly v procesním řízení. "Řekl, že soud byl spravedlivý," připomněl Clay.   hit  