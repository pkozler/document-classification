 Subway loni ve střední a východní Evropě otevřel na 80 prodejen  Praha 20. ledna (ČTK) - Nadnárodní řetězec rychlého občerstvení Subway loni v regionu střední a východní Evropy otevřel více než 80 nových prodejen, což je nejvíce od začátku působení v regionu. Prodej sendvičů řetězec zvýšil o 17 procent. ČTK to dnes sdělila společnost v tiskové zprávě. Celkově má řetězec Subway v zemích střední a východní Evropy 250 prodejen.   "Přestože se v první polovině loňského roku nevyvíjely prodeje zcela podle našich očekávání, vše jsme dohnali v druhé polovině roku. Od července se začaly prodeje v našich provozovnách výrazně zvyšovat a v některých prodejnách jsme dokonce zaznamenali meziroční růsty prodejů až 40 procent," uvedl manažer rozvoje sítě Subway pro střední a východní Evropu Martin Princ.     V loňském roce řetězec otevřel zhruba 50 nových restaurací v Rusku, v Polsku to bylo 15 nových restaurací a v Bulharsku šest. Celosvětově značka Subway loni prodala více než 2500 franšízových licencí. Z toho více než polovinu mimo USA a Kanadu.   Společnost Subway patří k největším fast-foodovým řetězcům na světě. Na celém světě provozuje téměř 34.000 restaurací v 95 zemích světa, v Evropě to je přes 3000 poboček. V Česku řetězec působí od roku 2004 a v současnosti provozuje 11 restaurací.   Jako první z nadnárodních občerstvovacích řetězců otevřel svou restauraci v Praze McDonald's, který v současné době v ČR provozuje 84 restaurací. V roce 2009 řetězec v Česku zvýšil tržby o 100 milionů korun na 3,87 miliardy korun.   Tržby restaurací KFC, Burger King a Rodeo Drive, které provozuje společnost AmRest, se v roce 2009 v Česku zvýšily meziročně o sedm procent na 1,65 miliardy korun bez daně z přidané hodnoty.   Zatímco KFC je na českém trhu od poloviny 90. let, první restauraci Burger King otevřel AmRest v listopadu 2008. Na KFC má AmRest výhradní licenci, Burger King provozují i jiné společnosti. V celé ČR Amrest nyní provozuje pět restaurací Burger King a 59 restaurací KFC.   jap vju  