 Poptávka po obrněných autech v Mexiku stoupla kvůli drogové válce  Mexiko 2. ledna (ČTK) - Prodej obrněných osobních automobilů v Mexiku se v loňském roce zvýšil o pětinu na 1900 kusů. Nárůst poptávky je důsledkem zuřivé drogové války v zemi. Informovala o tom agentura Reuters.   "Před několika lety byly (obrněné automobily) určeny pro bohaté podnikatele či mocné mexické rodiny. Dnes je klientská základna širší, protože běžní lidé pociťují stejné ohrožení," uvedl Fernando Echeverri ze společnosti Ballistic, která přestavuje běžné automobily na obrněné.   Drogová válka v Mexiku si od roku 2006 vyžádala přes 33.000 lidských obětí. Úřady tvrdí, že většina násilí spojeného s drogami není namířena proti běžným občanům, příslušníky mexické střední třídy nicméně vystrašila vlna únosů a vydírání.   V Mexiku nyní roste zájem rovněž o neprůstřelné vesty. "Našimi zákazníky jsou menší podnikatelé, kteří cítí riziko, ale nemají ochranku či obrněný automobil," uvedl mluvčí společnosti Miguel Caballero, která neprůstřelné vesty vyrábí.   pmh mol  