 Dávek má být od příštího roku méně,  vyplácet je mají úřady práce  --------------------    Ke zpravodajství: FOTO/aktuality; AUDIO   Rozšířili jsme 2. a 4. odstavec a přidali 5. a 7. odstavec. Změnili jsme titulek.   --------------------    Praha 12. ledna (ČTK) - Ministerstvo práce chce od příštího roku snížit počet sociálních dávek. Vyplácet by je měly jen úřady práce. Změny čeká i vyplácení rodičovského příspěvku. Rodiče si budou moci volit jeho harmonogram, u dětí starších dvou let bude také rodičovský příspěvek poskytován bez ohledu na délku pobytu v zařízení péče o dítě. To jsou jenom některé ze změn pro příští rok, s nimiž dnes novináře seznámil ministr práce a sociálních věcí Jaromír Drábek (TOP 09).   Nyní se vyplácí celkem 18 dávek na třech různých místech. "Chceme zavést jedno výplatní místo, kterým budou úřady práce," řekl Drábek. Dávky budou vypláceny na základě jedné žádosti, to znamená s jedním souborem příloh, budou zpracovávány jedním zaměstnancem a vypláceny na jednom místě. Dnes například u jednoho zdravotně postiženého stát vyžaduje několik stejných zdravotních posudků a také za jejich vydání platí. Právě to by mělo sjednocení změnit.   Změnit se má i struktura dávek. Například v oblasti zabezpečení zdravotně postižených vzniknou pouze dvě dávky namísto současných osmi. Půjde o příspěvek na mobilitu, který má nahradit například příspěvek na provoz motorového vozidla, příspěvek na individuální dopravu či příspěvek na zakoupení vozu. Další bude jednorázový příspěvek na zvláštní pomůcky, který má nahradit příspěvek na opatření zvláštních pomůcek, příspěvek na úpravu bytu a příspěvek na úpravu vozidla.   Ministerstvo chce také do budoucna u dávek v hmotné nouzi posílit roli rodiny. Výplata dávek by měla být posuzována nejenom na základě příjmů dané osoby, ale i na základě príjmů osob, které k ní mají vyživovací povinnost. "Primárně je povinnost zabezpečit vzájemnou vyživovací povinnost uvnitř rodiny, a teprve poté nastupuje stát," řekl Drábek.   Větší kontrola by měla být i nad způsobem využití dávek. Napomoci by tomu měl elektronický platební prostředek. Ministerstvo tak chce vázat u některých lidí využití dávek tak, aby je nepoužili na nic jiného.   Další změny chce úřad zavést v oblasti péče o děti. "Chceme rozšířit portfolio poskytování služeb péče o děti na nekomerčním základě. Měl by tím být vyřešen nedostatek míst v mateřských školách," řekl Drábek. Například chce rozšířit okruh lidí, kteří budou mít živnostenské oprávnění pro péči o děti do tří let věku. Má být také zaveden institut rodičovské výpomoci. Ministerstvo chce dále zákonem rozdělit poskytování služeb péče o děti na péči o velkou, střední a malou dětskou skupinu. Požadavky na zajištění péče se mají lišit podle velikosti skupiny. Pro malé a střední skupiny nebude platit hygienická vyhláška a požadavky na prostory pro pobyt dětí budou mírnější.   Pokud jde o rodičovský příspěvek mělo by být možné volit harmonogram jeho čerpání podle potřeb, a to až do čtyř let věku dítěte. Tuto změnu navrhoval Drábek již loni, ale neprošla. U dětí starších dvou let bude rodičovský příspěvek poskytován bez ohledu na délku pobytu v zařízení péče o dítě. U mladších dětí bude limit délky pobytu v zařízení péče o dítě zmírněn.   V oblasti zaměstnanosti se ministerstvo chystá například zvýšit pokuty za nelegální zaměstnávání, a to z 10.000 Kč na 100.000 Kč. Naopak snížena má být maximální částka pokuty za neplnění oznamovací povinnosti nebo nevedení evidence podle zákona o zaměstnanosti z 500.000 Kč na 100.000 Kč. Zrušen má být institut náhradního plnění, tedy možnost firem kompenzovat nedostatek zaměstnanců se zdravotním postižením nákupem zboží nebo služeb od firem, které zdravotně postižené zaměstnávají.   pcl rot  