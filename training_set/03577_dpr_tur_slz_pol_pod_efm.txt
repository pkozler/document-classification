 Letadlo ČSA, jehož let byl posunut, ráno odletělo do Káhiry  Praha 31. ledna (ČTK) - Dnes v osm hodin ráno odletělo do Káhiry letadlo ČSA, jehož odlet zdržely protivládní nepokoje v Egyptě. ČTK to řekla mluvčí ČSA Hana Hejsková. Letadlo na pravidelné lince z Prahy do Káhiry mělo původně letět v noci na dnešek.   Návrat zpátečního spoje bude podle Hejskové záviset na situaci na letišti v Egyptě. "V Praze spoj očekáváme v odpoledních hodinách, přesný čas příletu nyní nelze předpovědět," upozornila mluvčí.   V zimním období létají České aerolinie do Káhiry třikrát týdně, a to ve středu, pátek a v neděli, vždy ve 21:40 hodin. "Situaci v Egyptě průběžně sledujeme a budeme na ni flexibilně reagovat," dodala Hejsková.   V Egyptě sedmý den pokračují protesty proti prezidentu Husní Mubarakovi. Demonstranti dnes nocovali v centru Káhiry a vyzvali ke generální stávce. V turistických letoviscích byl dosud klid, ale chargé d'affaires ČR v Egyptě Jiří Slavík v neděli upozornil, že v turisty oblíbené Hurgadě dochází k případům drancování, z Šarm aš-Šajchu je hlášeno porušování pořádku.   Kvůli pouličním bouřím v Egyptě nyní řada evropských cestovních kanceláří ruší lety do země a většina aerolinek cestujícím povoluje bezplatnou změnu rezervace.     Do Egypta léta z Česka přibližně sedm charterových letů týdně, všechny lety se zatím podle viceprezidenta a mluvčího Asociace českých cestovních kanceláří a agentur Tomia Okamury uskutečnily podle plánu. Chartery plánované na tento týden se podle něj uskuteční bez ohledu na skutečný počet cestujících. Letadla totiž musí odvézt zpátky turisty, kteří už v Egyptě jsou. Kupříkladu Exim Tours má v zemi aktuálně kolem 1200 českých turistů. Charterové lety vypravují dále i České aerolinie.   S cestovní kanceláří Fischer má do Egypta v příštích dnech odletět zhruba 250 lidí, z toho už 20 řeklo, že chce do Egypta v jiném termínu, nebo raději zcela jinam, řekl v neděli ČTK mluvčí kanceláře Dan Plovajko. Podobnou zkušenost má také cestovní kancelář Exim Tours, uvedl její obchodní ředitel Jan Koláčný. Oba předpokládají, že v případě pokračujících nepokojů bude počet lidí, kteří odmítají vycestovat do Egypta, přibývat.     jw  