 Body z návrhu ministra zdravotnictví pro řešení odchodů lékařů  Praha 28. ledna (ČTK) - Ministr zdravotnictví Leoš Heger (TOP 09) předložil dnes svůj návrh, díky němuž chce vyřešit situaci ve zdravotnictví kvůli hrozícím odchodům lékařů. Mezi navrhovanými 11 body a jinými úkoly na rok 2012 a další léta je například:     1) Úprava úhradové vyhlášky   - úhrady za akutní nemocniční péči by se měly zvýšit o dva procentní body, takže nemocnice dostanou navíc dvě miliardy korun   - účinnost od 30. dubna 2011     2) Úprava stavu personálu   - stanovení normativu personálu pro lůžkovou péči podle reálných potřeb. Na místě by tak nemuselo být potřeba tolik lékařů a pohotovosti by se mohly omezit. Mzdy se ale podle toho krátit nebudou   - účinnost od 1. září 2011     3) Úprava platových tabulek   - při zvýšení efektivity zdravotnictví by se měl průměrný plat lékařů zvednout minimálně na 2,5 násobek průměrné mzdy ve státě. Je to růst asi o 15 procent při omezení přesčasů na maximálně osm hodin týdně. Obdobně by se měly zvýšit i mzdy ostatním zdravotníkům   - účinnost od prvního čtvrtletí roku 2012     4) Snížení počtu lůžek akutní péče   - pokles počtu akutních lůžek o deset procent, takže se uzavřou nejméně potřebná oddělení i celé nemocnice. Část lůžek se změní na lůžka následné a lůžka zdravotně sociální péče.   - ukončení procesu po roce 2012     5) Přechodné snížení cen léčiv   - skupiny léků, které jsou v EU levnější a nepřecenily se, by se měly přechodně zlevnit o sedm procent. Očekává se úspora 0,7 miliardy korun   - účinnost od 1. března 2011     6) Omezení pořizování nového vybavení   - musí se nejdřív prokázat vyšší účinnost ve srovnání s dosud používanými léky, materiály, přístroji, postupy   - vypracování návrhu do 30. června 2011     7) Protikorupční opatření   - transparentní pravidla nákupu léků a techniky a zvýšený dohled nad vedením nemocnic   - stanovení toho, na co má pacient nárok ze zdravotního pojištění     8) Změna úhradové vyhlášky pro rok 2012   - zdravotní pojišťovny by měly začít platit zčásti za výkony a za diagnózu, peníze by tak "měly jít za pacientem". Nemocnice, která bude kvalitnější a bude mít víc pacientů, by měla dostávat víc peněz   - účinnost od 1. ledna 2012     ktk rot  