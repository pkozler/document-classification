 Před 75 lety zemřel britský král Jiří V.  Londýn/Praha 19. ledna (ČTK) - Britský král z let 1910-1936 Jiří V., který mimo jiné v roce 1917 změnil název rodu Sasko-kobursko-gothajského na Windsor, zemřel před 75 lety, 20. ledna 1936. Jiří upřednostňoval konvenční styl života a trávil čas například se sbírkami poštovních známek.   Jiří V., vlastním jménem George Frederick Ernest Albert, se narodil 3. června 1865. Od 12 let sloužil u námořnictva, po náhlé smrti svého staršího bratra Alberta se stal nástupcem na trůn a oženil se s bratrovou snoubenkou Marií z Tecku. Na trůn nastoupil po smrti svého otce Eduarda VII. v roce 1910, korunovace se konala 22. června 1911 ve Westminsterském opatství.   Jiří V. byl jediným císařem Indie, který navštívil císařský dvůr v Dillí, kde byl korunován. Během první světové války změnil v červenci 1917 jméno svého královského rodu Sasko-kobursko-gothajského na Windsor, aby podpořil britské vlastenectví. V průběhu války a po ní byly svrženy mnohé evropské monarchie, jejichž příslušníci byli Jiřího příbuznými.   V době jeho vlády došlo i k oddělení správy dominií, takže Jiří byl vládcem dominií jako oddělených království, což připravilo cestu ke vzniku britského Společenství (Commonwealthu). V roce 1932 Jiří V. souhlasil s pronesením vánočního projevu v rozhlasu, což se od té doby každý rok opakuje. Koncem života se obával nárůstu vlivu nacistů v Německu.   Jeho zdraví poznamenala válka a kouření. Dlouho trpěl dýchacími problémy a záněty průdušek. V roce 1928 vážně onemocněl a po následující dva roky převzal jeho státní povinnosti jeho syn Edward. Jiří V. zemřel 20. ledna 1936 v Sandringham House. Jeho nástupcem se stal syn Edward.   rmi  