 Králův Dvůr chce koupit zámek od podnikatele, s nímž vede spor  Králův Dvůr (Berounsko) 15. května (ČTK) - Králův Dvůr chce za necelých 15 milionů korun koupit místní zámek od podnikatele Josefa Launa, s nímž se město v současnosti soudí kvůli údajně neodvedeným pracím při výstavbě sportovní haly. Město chce do objektu postaveného v 16. století například přestěhovat knihovnu nebo tam vybudovat muzeum. Podrobnější plány budou známé až po odkupu zámku. Město bude muset do jeho rekonstrukce investovat několik desítek milionů korun, řekl ČTK starosta Petr Vychodil (ODS).   Podle něho je všechno ve fázi příprav, kdy zastupitelé schválili záměr koupě zámku. Nyní se prý jedná o podmínkách a přípravě smlouvy. Podle starosty by měl podnikatel před samotnou koupí stáhnout žalobu na město, s nímž se soudí kvůli problematické výstavbě sportovní haly. "Zastupitelé musejí podmínit koupi zámku stáhnutím žaloby pana Launa na město. Je nemorální platit někomu peníze za kulturní památku a vést s ním soudní spor," míní Vychodil.   Po odkoupení zámku se prý teprve rozhodne o jeho následném využití. "V první fázi by se tam mohla přestěhovat knihovna a vybudovat muzeum, které ve městě není. Prostory zámeckého nádvoří by se mohly využívat na pořádání kulturních akcí," nastínil starosta. Do zámku by se podle něj mohla také přestěhovat radnice, která je v současné době rozložena do dvou různých budov. Nevyloučil ani možnost vybudování domu s pečovatelskou službou.   Město však bude muset do oprav zámku podle starosty investovat několik desítek milionů korun. "Bez dotací to nepůjde. Základní investicí bude dodělání zhruba 15 procent střechy, která zatím není hotova," dodal s tím, že zámek není v ideálním stavu, ale hodně místností v něm již je opraveno.   Zámek byl v roce 1585 přestavěn v renesančním slohu místo původního královského kamenného dvora, jenž patřil rodu Lobkowiců. Ti o něj však zanedlouho přišli. Zámek se stal majetkem komory, která v něm vytvořila administrativní centrum králodvorského panství. Při velkém požáru v roce 1712 ztratil objekt jedno křídlo a ve druhé polovině 18. století byl přestavěn do barokního slohu.     Zámek byl až do roku 1945 v majetku Fűrstenbergů a postupně chátral. V roce 1947 se tam nastěhovala rolnická škola, kterou v roce 1971 vystřídal podnik bytového hospodářství a sklady zeleniny. Od roku 1973 tam sídlil podnik výpočetní techniky. Soukromý vlastník se památky ujal v roce 2000.   Matěj Říha mha  