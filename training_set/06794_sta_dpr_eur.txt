 Pardubické letiště zahájilo modernizaci  Pardubice 2. května (ČTK) - Mezinárodní civilní letiště v Pardubicích dnes začalo s modernizací palivového zázemí a pojezdových a spojovacích drah. Investice za 256 milionů korun by měla skončit příští rok po prázdninách. Závěr stavebních prací omezí provoz letiště asi na 20 dní. ČTK to řekl šéf společnosti East Bohemian Airport (EBA) Jan Andrlík.   Práce podle něj začnou v částech, které nebudou omezovat letový provoz. "Začne se pracovat na palivovém hospodářství a na technickém zázemí. Výstavba, která se bude týkat pohybových ploch, spojovacích drah a stojánek, snad nebude trvat déle než tři neděle," řekl Andrlík.   Letiště postaví nové spojovací dráhy s ochrannými pásy mezi vzletovou a odletovou plochou, čímž bude pohyb letadel bezpečnější. Dopravní letouny mají motory velmi nízko a jsou náchylné na nasání nečistoty. Nové palivové zázemí umožní letišti mít větší zásoby paliva. Sklad bude mít čtyři nadzemní nádrže pro proudová letadla i menší letouny.   "Teď konečně budeme mít klidnější spaní. Když přiletí Ruslan a řekne si o 70 tun paliva, tak ho v pohodě naplníme. Předtím to pro nás byl obrovský problém. Splníme i přísné požadavky pro pohyb letadel pro 150 a více pasažérů," řekl Andrlík.   Civilní letiště původně chtělo za evropské dotace stavět nový terminál. Hospodářská krize a úbytek cestujících investici zastavilo. Akcionáři EBA, kraj a město, proto dali přednost rozšíření technického zázemí. Věří však, že i na terminál se najdou peníze.   "Projektu nového terminálu se nevzdáváme a budeme usilovat i o něj," řekla primátorka Štěpánka Fraňková (Sdružení pro Pardubice).   "Moderní letiště je šance, jak získat v regionálním rozvoji jiné postavení," dodal krajský radní Jiří Brýdl (KDU-ČSL).   Ředitel EBA Andlrík podotkl, že v případě terminálu už akcionáři ztratili spoustu času a je potřeba na jeho přípravě začít prakticky ihned. Peníze na jeho výstavbu se dají získat z Evropské unie či jiných fondů. Možností je také PPP projekt, tedy zapojení soukromého investora. V minulosti se ale strategického partnera získat nepodařilo.   "Bez terminálu máme pořád velký handicap. Nevylučuji, že přijde investor, ale bylo by špatné, abychom spoléhali jen na něj. Ideální by bylo, kdyby se podařilo akcionářům získat peníze, pak by vstup dalšího akcionáře mohl být finančně mnohem zajímavější," řekl Andrlík.   Díky novému terminálu a modernímu zázemí pro letadla by regionální letiště mohlo jednou přepravovat až čtvrt milionu pasažérů ročně, vyšší ambice jsou přehnané, míní Andrlík. "Letiště je dobře přístupné a má velké šance uspět v konkurenci ostatních regionálních letišť," dodal.   Pardubické letiště je závislé především na klientech z Ruska. Loni přepravilo o více než čtvrtinu větší množství pasažérů než předloni. Z loňských více než 62.000 cestujících by se letošní čísla mohla zvýšit o pětinu. Alespoň tak to ještě před časem vypadalo. Teď letiště řeší problém s ruskými leteckými společnostmi.   "Dostali jsme tvrdou ránu z ruské strany. Kvůli nařízení o pořádku letecké dopravy k nám začal létat jen jeden přepravce. Ostatním sem nepovolili přílet. Snažíme se to nahradit jiným přepravcem, který by nám ztrátu nahradil," uvedl Andrlík.   jlc hj  