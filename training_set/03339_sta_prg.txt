 Pronájmy pražských kanceláří se ve čtvrtletí zvýšily o 75 pct  Praha 1. května (ČTK) - V Praze se v letošním prvním čtvrtletí pronajalo 85.020 metrů čtverečních kanceláří, což je meziroční nárůst o 75 procent. Přibližně třetinu pronájmů ale tvořily takzvané renegociace, obnovené smlouvy stávajících nájemců. Vyplývá to z aktuálních údajů sdružení poradenských firem Prague Research Forum.   "Mezi šesti největšími transakcemi byly pouze renegociace a nebo předpronájmy. Stále tedy čekáme na pohyb velkých nájemců," uvedl Jan Lovětínský ze společnosti CB Richard Ellis.   V Praze bylo v prvním čtvrtletí celkem 2,7 milionu metrů čtverečních moderních kanceláří. Jejich neobsazenost se na začátku roku snížila na 13 procent. Nejvíce prázdných kanceláří bylo v Praze 9. Nájemce tam postrádala zhruba třetina administrativních ploch.   Stavitelé dokončili v hlavním městě od ledna do konce března jednu kancelářskou budovu, a sice projekt Harfa Office Park v Praze 9. Ve zbytku letošního roku odborníci očekávají dokončení 85.000 metrů čtverečních nových kancelářských prostor. To by byl přibližně dvojnásobek loňské výstavby.     dnv vju  