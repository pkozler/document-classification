 Stavaři: Oživení stavebnictví v ČR nemusí nastat ani v roce 2012  Praha 17. května (ČTK) - Ředitelé českých stavebních firem odhadují, že vedle letošního roku bude tuzemské stavebnictví pokračovat v poklesu asi i příští rok. Rok 2012 byl přitom v tuzemském stavebnictví dosud vnímaný jako možný bod obratu. Výsledky svého průzkumu dnes na diskusním setkání o stavebnictví zveřejnily společnosti CEEC Research, KPMG Česká republika a Ipsos Tambor.     Letošní pokles odvětví odhadují stavební manažeři na 5,6 procenta, což je přibližně stejně jako při podobném průzkumu v lednu. Nejčerněji vidí vývoj stavebnictví šéfově velkých podniků a firmy z oblasti inženýrského stavitelství.     "Nejméně optimistický vývoj předpokládáme zejména u velkých stavebních firem, u nichž by ke stabilizaci výsledků mohlo začít docházet až v roce 2012," uvedl ministr průmyslu a obchodu Martin Kocourek.   Průzkum ale ukázal, že ve srovnání s lednovým zjištěním firmy nyní nečekaně zhoršily i výhled na rok 2012. Zatímco v lednu ředitelé stavebních společností očekávali, že obor může příští rok růst o 1,6 procenta, nyní odhadují pokles o 0,6 procenta. Pesimističtější jsou i v tomto případě velké stavební podniky a firmy z inženýrského stavitelství. Tyto společnosti očekávají letošní pokles tržeb o 3,9 procenta, což je víc než říkal výhled ze začátku roku. Snižování výnosů se v tomto segmentu nezastaví asi ani v roce 2012.   "V roce 2012 bude situace ve stavebnictví velmi závažná. Očekávám, že propad celkového objemu produkce stavebních společností bude v roce 2012 až o 50 procent oproti roku 2008," poznamenal generální ředitel SMP CZ Martin Doksanský.   Problémem pro stavaře nejsou aktuálně nevyužité kapacity, ale cena, za kterou zakázky získávají, soudí partner KPMG Česká republika Pavel Kliment. Nedostatek zakázek totiž začal ve stavebnictví tlačit ceny stavebních prací dolů.   "Celkově 42 procent ředitelů stavebních společností uvádí, že jsou v současných podmínkách ochotni přijmout zakázku s nulovou nebo dokonce zápornou marží. V inženýrském stavitelství se jedná téměř o každou druhou firmu," řekl ředitel CEEC Research Jiří Vacek.     Průzkum se uskutečnil pomocí strukturovaných rozhovorů s vybraným vzorkem 100 stavebních společností. Rozhovory se uskutečnily letos v dubnu.   dnv jw  