 V Saúdské Arábii se upálil nezaměstnaný muž  Rijád 22. ledna (ČTK) - V Saúdské Arábii se v pátek upálil šedesátiletý nezaměstnaný muž. Saúdské úřady ale zatím neoznámily, proč tak učinil. Agentura DPA v této souvislosti poznamenala, že jde o pokračování sebevražd tohoto typu, které v posledních týdnech hlásí arabský svět. Lidé tak demonstrují zoufalství nad sociální problémy.   V Tunisku podobné gesto před měsícem odstartovalo sociální nepokoje a následný pád vlády. Podle agentury AP jde od té doby o první takový způsob sebevraždy v Saúdské Arábii.   Celkem se za měsíc upálilo nebo se pokusilo upálit nejméně 15 Arabů. Na osm pokusů hlásí Alžírsko, jeden Mauritánie a pět Egypt.   Tyto incidenty sledují se znepokojením ostatní arabské země kvůli hrozbě rozpoutání podobných nepokojů. Pád tuniské vlády a odchod prezidenta sice podle analytiků poskytly argumenty opozičníkům v Ománu, Jordánsku či Súdánu, opakování tuniských událostí v regionu ale prý zůstává nejisté.   zpt šeb  