 Rozsáhlé nepokoje podruhé zmítají nezávislým Tuniskem  --------------------    Ke zpravodajství: FOTO ve Fotobance   --------------------    Tunis/Praha 14. ledna (ČTK) - Základní údaje o Tunisku a jeho prezidentovi Zín Abidínovi bin Alím, který dnes opustil kvůli pokračujícím nepokojům zemi:     - Tuniská republika se rozkládá na 163.610 km2 na středomořském pobřeží severní Afriky. Z 10,4 milionu jejích obyvatel je 99 procent Arabů, státním náboženstvím je islám. Země vyhlásila nezávislost na Francii v březnu 1956, rok nato byla zrušena monarchie a vyhlášena republika.   - Prvním prezidentem se stal v červenci 1957 Habíb Burgiba (1903-2000). První roky jeho vlády byly obdobím rozvoje a vzestupu, země si vydobyla mezinárodní respekt. Všeobjímající korupce, naprostá státní kontrola nad průmyslem i obchodem a další socialistické tendence však vedly k hospodářskému propadu, který způsobil v polovině 80. let rozsáhlé nepokoje.   - Dosud poslední nepokoje v zemi v polovině 80. let byly bezprostředně vyvolány nárůstem cen základních potravin. Protesty obyvatel, též z tábora radikálních islamistů, tehdejší vláda násilně potlačila a řadu lidí pozatýkala. Právě na vlně těchto nepokojů se dostal do nejvyšší politiky prezident bin Alí, který se tehdy z šéfa bezpečnosti stal ministrem vnitra a na podzim 1987 předsedou vlády. Z této pozice pak bin Alí sesadil v takzvané elegantní revoluci prezidenta Burgibu, kterého tým lékařů prohlásil za senilního a tudíž neschopného vykonávat nejvyšší úřad v zemi.   - Zín Abidín bin Alí (narozen 3. září 1936 v městečku Hammam Sús) získal vojenské vzdělání na prestižních školách ve Francii a USA. V roce 1964 byl jedním z organizátorů národní armády. V letech 1974 až 1977 působil jako vojenský atašé v Maroku, v roce 1977 se stal ředitelem národní bezpečnosti. Od dubna 1980 byl čtyři roky velvyslancem v Polsku. V roce 1985 se stal ministrem národní bezpečnosti a rok nato ministrem vnitra a záhy premiérem. Po šesti týdnech se mu podařilo svrhnout díky lékařům prezidenta a od listopadu 1987 je prezidentem.   - Prezident bin Alí v zemi dosáhl politické stability a silného ekonomického růstu, ovšem za cenu porušování demokratických principů a lidských práv. V roce 1999 sice zavedl pluralitní volby (do té doby byl jen jeden kandidát), ale v roce 2002 se mu referendem podařilo změnit ústavu tak, že prezident může být zvolen libovolněkrát (předtím to šlo nejvýše třikrát).   - Tunisko patří k zemím s nejvyšším HDP na osobu mezi africkými zeměmi, loni 9488 dolarů (údaj MMF, podle parity kupní síly). Růst HDP se letos odhaduje na 5,4 procenta, loni dosáhl odhadem 3,7 procenta. Největším obchodním partnerem Tuniska (75 procent exportu i importu) je Evropská unie.   - Současné nepokoje vypukly v polovině prosince 2010 v provincii Sídí Bú Zíd a poté se rozšířily do dalších částí země včetně metropole, kde došlo ke střetům s policií. V posledních dnech si protesty vyžádaly 23 obětí, podle Mezinárodní federace pro lidská práva (FIDH) zahynulo nejméně 66 lidí. Dnes prezident bin Alí opustil Tunisko a jeho funkce se ujal předseda vlády Muhammad Ghannúší.   Šárka Nobilisová šeb  