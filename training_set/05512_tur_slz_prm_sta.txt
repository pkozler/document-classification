 Industriální stezka provede turisty v Pardubicích továrnami  Pardubice 26. května (ČTK) - Pardubice budou mít industriální stezku, která turisty provede po nejzajímavějších průmyslových objektech města. ČTK to řekl architekt Tomáš Med, který se zabývá průmyslovým dědictvím. Industriální turistika má podle něj velký potenciál. Med na projektu spolupracuje s uskupením Tesla, což jsou výtvarníci, kteří se snaží skloubit vědu a umění.   "Momentálně hledáme průmyslové objekty, které jsou v Pardubicích nejatraktivnější a mají silný příběh. Identifikaci včetně návrhu, jak s nimi naložit, bychom chtěli mít zhruba do konce roku," řekl architekt.   Industriální stezka bude nejdřív ve virtuální podobě na internetu, později by se u jednotlivých objektů mohly objevit informační tabule, které turistům poskytnou dostatek informací o historii stavby i jejím architektonickém pojetí. "Industriální turistika se rychle rozvíjí. Mnozí turisté už navštívili památky typu 'to musíte vidět' a teď hledají nové cíle," uvedl Med.   Pardubice se staly průmyslovým centrem díky železnici a velmi rychle se rozvíjely. Asi tím nejlepším, co mohou z průmyslového dědictví nabídnout, jsou Automatické mlýny architekta Josefa Gočára. Za vidění stojí i některé objekty bývalého lihovaru a opuštěného areálu bývalé Tesly. Zámek skrývá také protiatomový kryt a na zdymadle je vodní turbína.   Budovy Továrny mlýnských strojů Prokop už srovnaly se zemí demoliční stroje. Přitom tam byla spousta hodnotných staveb. Developer, který areál vlastní, tam chce ale postavit nové budovy. Architekt Med se obává, že tím lokalita ztratí svoji identitu.   "Do původních objektů se už průmysl nevrátí. Je důležité najít pro ně nové využití, nejen kulturní, mohou sloužit i jako byty, kanceláře, galerie nebo tržnice," řekl Med.   Zatímco mapování objektů a instalace informačních cedulí nebude stát tolik peněz, opravit jednotlivé budovy je už věcí nákladnější a časově náročnější. "Na proměny starých průmyslových objektů dává Evropská unie dotace, protože chce snižovat ekologickou zátěž. Jednou z cest je využívat staré objekty. Když dům zboříme a vybudujeme nový, byť v pasivním standardu, tak jsme udělali mnohem větší ekologickou stopu, než když budeme dál provozovat ten původní objekt," uvedl Med.   jlc hj  