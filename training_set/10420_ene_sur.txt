 Ropa může podle Kuvajtu podražit až ke 110 dolarům za barel  Kuvajt 9. ledna (ČTK) - Ceny ropy by se mohly kvůli spekulantům na trhu dostat v následujících týdnech až na 110 dolarů za barel. Pokud by se tak stalo, Kuvajt by Organizaci zemí vyvážejících ropu (OPEC) doporučil zvýšit těžební limit, uvedl dnes člen kuvajtské rady pro ropný průmysl (SPC).   "Poptávka se mírně zvýší," uvedl zdroj. "Tento nárůst cen je ale zpravidla technického rázu kvůli předpovědím analytiků a spekulantům," dodal. Členové OPEC se podle něj ale pravděpodobně nesejdou před plánovanou červnovou schůzkou, pokud by se ceny dostaly nad 100 dolarů.   Světové ekonomiky, které ropu spotřebovávají, si podle Kuvajtu můžou ceny kolem stovky dolarů za barel dovolit a oživování ekonomiky po krizi by to neohrozilo. Zdroj to odůvodnil tím, že takový posun by se koordinoval v souladu s cenami dalších komodit včetně zlata, kovů a potravin.   Minulý týden řekl kuvajtský ministr ropného průmyslu šajch Ahmad Abdalláh Sabah, že nepředpokládá setkání ministrů OPEC dříve než v červnu, pokud se nestane nic dramatického. Ministr také neočekává, že by se produkce kartelu během prvního pololetí roku zvýšila.   Cena ropy Brent pro únorovou dodávku v pátek klesla o 1,19 dolaru na 93,33 dolaru za barel. Minulý měsíc se přitom dostala až na 94,74 dolaru, kde nebyla od října 2008, napsala agentura Reuters.   pok mha  