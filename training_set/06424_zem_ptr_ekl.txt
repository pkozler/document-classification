 Ve Zlínském kraji roste počet ekofarem, hospodaří jich přes 340  Zlín 31. května (ČTK) - Ve Zlínském kraji roste počet ekofarem. Na začátku letošního roku jich v regionu bylo 344 s výměrou přes 35.600 hektarů půdy. Do systému ekologického zemědělství se loni připojilo 64 farmářů. Výrobců biopotravin je ale v regionu nedostatek. V celostátním srovnání je kraj zřejmě nejlepší v počtu hektarů ovocných sadů, řekla ČTK Renata Vaculíková z regionálního PRO-BIO Svazu ekologických zemědělců ČR.   "V ovocnářské produkci i ve zpracování ovoce je náš kraj ve srovnání s celou Českou republikou poměrně silný. Jde zde například moštárna v Hostětíně, která vyrábí biomošty a biosirupy," uvedla Vaculíková. Několik farem také suší ovoce nebo vyrábí různé druhy marmelád a povidel. "Máme v regionu i několik šikovných dlouholetých zelinářů - pan Josef Košař v Lukově, Biozelenina Velehrad a Vymětalovi v Břestu," dodala.   Celkově na ekofarmách ve Zlínském kraji převažují trvalé travní porosty s chovem masného skotu. Je to dáno i přírodními podmínkami; farmy vznikají především v okolí nebo v Chráněných krajinných oblastech Bílé Karpaty a Beskydy. V menší míře farmáři v regionu chovají ovce a mléčný skot.   První ekofarmy se ve Zlínském kraji objevily na začátku 90. let. Jedním z prvních ekologických statků, které v celé zemi vznikly, byla v roce 1989 farma ve Starém Hrozenkově. Dnes funguje jako Zemědělské družstvo Starý Hrozenkov.   Podle ekologických zemědělců, které oslovila ČTK, poptávka po biopotravinách roste nejen ve Zlínském kraji, ale také v celé zemi. Zákazníky ale často zaskočí cena, kterou za ekologický produkt či výrobek musejí zaplatit.   Na druhou stranu v některých komoditách v kraji jsou biopotraviny stále nedostatkovým zbožím. Málo dostupné jsou například sýry, drůbeží a vepřové maso, pečivo. Podle farmářů je to dáno i tím, že výrobců biopotravin v regionu je stále nedostatek. Na konci loňského roku jich bylo 39. Dalšímu rozvoji zpracování v ekologickém zemědělství prý brání poměrně složitá veterinární a hygienická pravidla.   Ve Zlínském kraji je několik nositelů ocenění Ekozemědělec roku. Například za rok 2009 ho získalo AgroFyto z Lidečka na Vsetínsku. Ocenění Biopotravina roku získaly Mlékárna Valašské Meziříčím a společnosti Heliavita a Tradice Bílých Karpat.   Gabriela Sluštíková snm  