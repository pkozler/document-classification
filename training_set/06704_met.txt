 Ve Staňkově na Radbuze je třetí povodňový stupeň, v Dobřanech kry  Upravili jsme titulek a zprávu aktualizovali v celém rozsahu.   --------------------    Staňkov (Domažlicko) 8. ledna (ČTK) - Ve Staňkově na Domažlicku dosáhla hladina řeky Radbuzy třetího stupně povodňové aktivity. Kolem 15:00 se tam výška hladiny na monitorovací stanici dostala na 221 centimetrů. Na témže toku se pak v Dobřanech nakupily ledové kry. Na dalších tocích v Plzeňském kraji nadále platí první povodňové stupně. Vyplývá to z údajů o stavech a průtocích Povodí Vltavy.   V Dobřanech se ledové bariéry vytvořily v úseku zhruba 50 metrů v korytě Radbuzy mezi starým a novým mostem. Podle dispečera povodí se prozatím voda z koryta nevylévá. Vzhledem k dalšímu očekávanému zvýšení průtoku se však řeší případné preventivní opatření k uvolnění toku.   První povodňový stupeň platí pro Úhlavu v Tajanově u Klatov, v Přešticích a ve Štěnovicích, kde byl krátkodobě dosažen i druhý stupeň. Potom se hladina zase snížila. První stupeň je i na Radbuze v Plzni a na Úslavě, v některých případech voda mírně stoupá. Totéž platí v Plzni i pro Berounku nebo Klabavu v Nové Huti a Střelu. S kulminací na středních tocích se počítá během večera a noci.   vlm snm  