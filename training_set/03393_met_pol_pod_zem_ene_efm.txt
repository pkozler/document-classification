 Povodí Moravy chce letos s Olomoucí dokončit čištění Nemilanky  Olomouc 19. května (ČTK) - Státní podnik Povodí Moravy letos zřejmě dokončí ve spolupráci s olomouckou radnicí čištění koryta říčky Nemilanky. Opatření by mělo zvýšit protipovodňovou ochranu obyvatel městských částí Slavonín a Nemilany zejména při přívalových deštích. Projekt si vyžádá podle předběžných odhadů asi sedm až deset milionů korun. ČTK o tom dnes informovalo vedení Povodí Moravy a města. Část domů ve Slavoníně zaplavila voda naposledy při loňské srpnové bouři.   Pracovníci Povodí Moravy se pustili do nulté etapy vyčistění zhruba kilometr dlouhého úseku koryta Nemilanky v dubnu. Podle generálního ředitele státního podniku Radima Světlíka si tato část projektu vyžádala asi 600.000 korun. "Pro další fázi čištění naší části Nemilanky existují dvě varianty. Buď za ni zaplatíme z vlastních prostředků dva miliony korun, nebo s pomocí dotace ministerstva zemědělství čtyři miliony Kč," uvedl Světlík.   Na zvýšení kapacity koryta říčky se bude podílet také olomoucká radnice, která má ve správě zatrubněné části Nemilanky. Podle odhadů primátora Martina Novotného (ODS) náklady této investice dosáhnou pět až šest milionů korun. Stejně jako Povodí Moravy i město chce projekt realizovat v letošním roce.   Olomoucká radnice plánuje i další opatření, která by měla zvýšit ochranu obyvatel Slavonína před lokálními záplavami, které se v této městské části pravidelně opakují. V budoucnu chce u Nemilanky vybudovat suchý poldr.   orv mol  