 Lidé v Olomouckém kraji již mají první možnosti koupat se venku  Olomouc 16. května (ČTK) - Už v pátek budou moci zájemci zavítat do venkovního areálu akvaparku v Prostějově, který zahájí provoz. Pod širým nebem se mohou v těchto dnech koupat lidé na plaveckém stadionu v Přerově, venkovní atrakce tam ale budou spuštěny zřejmě až počátkem července. Funguje už také letní akvapark v Olomouci, zjistila dnes ČTK.   "Provoz zahájíme 20. května, obdobně jako loni. Výše vstupného se nemění, pro dospělého činí 80 korun. Letošní novinkou je ale zavedení rodinného vstupného, za dva dospělé a dvě děti rodina zaplatí 200 korun," uvedl vedoucí prostějovského akvaparku Miloš Kaštil.   Do venkovní části mohou už od poloviny května zavítat lidé v olomouckém akvaparku. "Návštěvníci vnitřních prostor mohou využít venkovního bazénu. Venkovní atrakce spustíme v okamžiku, kdy prodáme vstupenky na venkovní plochy," uvedl vedoucí akvaparku Dalibor Přikryl. Vstupné pro dospělé činí 150 korun. Na léto bude připraven speciální program například se zumbou na suchu i ve vodě, potápěním s přístrojem či tetováním na tělo.   Obdobná situace je i na plaveckém stadionu v Přerově. Návštěvníci vnitřního bazénu se mohou jít vykoupat do venkovního bazénu, připravena jsou pro ně i lehátka ke slunění. Venkovní atrakce ale budou zprovozněny zřejmě až od 1. července, uvedla pracovnice stadionu. Až s počátkem prázdnin bude zahájen provoz i na koupališti v místní části Penčice.   Venkovní areál olomouckého plaveckého stadionu se veřejnosti otevře 28. května. Protože na počátku května začala rekonstrukce objektu krytého bazénu, která potrvá do konce srpna, nebude možné přecházet z venkovního areálu do vnitřního a naopak. Návštěvníci si tak nebudou moci užít například ani toboganu uvnitř stadionu. Podle vedení společnosti Olterm bude všem návštěvníkům s ohledem na omezení provozu poskytnuta sleva pět procent.   Až podle vývoje počasí rozhodnou o zahájení provozu na koupališti ve Šternberku. "Nejpozději by to mělo být v polovině června," uvedl správce koupaliště Zdeněk Jurča. Loni tam dospělí rekreanti platili vstupné 45 korun, o letošní částce bude ještě jednat vedení města.   V Uničově otevřou koupaliště 1. června. "Atrakce jsou stejné jako loni, novinkou jsou ale zrekonstruované převlékárny," řekl mluvčí radnice Marek Juráň. Plné vstupné bude stejně jako loni 50 korun.   Martina Šaradínová snm  