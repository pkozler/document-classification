 K. Vary připravují rozpočet s deficitem kolem 339 milionů korun  --------------------    Ke zpravodajství: AUDIO   --------------------    Karlovy Vary 5. ledna (ČTK) - Karlovy Vary připravují rozpočet na letošní rok s deficitem kolem 339 milionů korun. Příjmy města dosáhnou zhruba 1,066 miliardy korun a výdaje se mají pohybovat kolem 1,405 miliardy korun. Rozdíl mezi příjmy a výdaji bude ale pokryt z financování, kde představuje 150 milionů korun úvěr a vlastní zdroje města jsou kolem 189 milionů korun. Novinářům to dnes oznámil primátor Petr Kulhánek (KOA).   V porovnání s předchozími lety je letošní rozpočet, který musí ještě koncem měsíce schválit zastupitelstvo, orientován mnohem více na menší akce. Podle Kulhánka skončila epocha několika velkých investičních akcí, mezi nimiž byla například stavba multifunkční arény za více než jednu miliardu korun. Teď chce magistrát vynakládat peníze především na rekonstrukce místních silnic a zlepšení prostředí v okrajových částech, uvedl primátor.   Jako příklad jmenoval primátorův náměstek Jiří Kotek (Alternativa) právě akce na komunikacích, do nichž šlo loni kolem deseti milionů korun. Přestože se město snažilo ve výdajích škrtat, na rekonstrukce komunikací půjde letos 20 milionů korun. Dalších 60 milionů korun vydá město na zateplení svých škol a školek. "Vycházíme přitom z energetických auditů, jsou to účelně vynaložené peníze, které se nám vrátí," podotkl Kulhánek.   Největší letošní investicí bude stavba krytého bazénu, který má stát kolem 280 milionů korun. Akce bude rozložena do dvou let. Dalších 30 milionů bude stát rekonstrukce Základní školy Konečná. Řada projektů, které chystalo minulé vedení města, je ale pozastavena a letos se neuskuteční. Je to třetí etapa obnovy Lidového domu za 20 milionů, stavba kruhové křižovatky v Drahovicích za 18 milionů a rekonstrukce ulice Závodu míru ve Staré Roli za více než 100 milionů korun.   Při přípravě rozpočtu se vedení města snažilo šetřit téměř všude, například povinné granty na sport jsou sníženy o deset procent na 15 milionů korun. Například hokejisté HC Energie, kteří z nich v minulosti dostávali nejvíce, získají od města letos kolem 11,3 milionu korun, tedy o 1,5 milionu méně. Na několik významných sportovních akcí ve městě, mimo jiné mezinárodní turnaj v basketbalu žen, dá ale město čtyři miliony.   Se stejnou částkou jako v roce 2010, tedy s osmi miliony korun, může letos počítat Mezinárodní filmový festival. Více peněz má dostat také Karlovarský symfonický orchestr, který se loni kvůli snižování rozpočtu dostal do vleklé krize. Stejného objemu peněz se dočká i městské divadlo a milion korun chtějí radní letos přidat na podporu místní divadelní tvorby. Městské kino Čas půjde do pronájmu.   Za loňský rok mají být příjmy města zhruba 1,121 miliardy korun a výdaje 1,581 miliardy korun. Karlovým Varům se dařilo v prvním pololetí roku hospodařit s nižšími výdaji, než se očekávalo. Konečný výsledek bude podle Kulhánka lepší, protože 31. prosince přišlo městu na účet 51 milionů korun jako dotace na rekonstrukci rekreačního areálu Rolava. Některé investiční akce pak budou doúčtovány až letos.   Vladimír Meluzín snm  