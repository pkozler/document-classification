 Benešov chce zřídit ekovláček mezi městem a Konopištěm  Benešov 23. června (ČTK) - Benešovská radnice chce zřídit ekovláček pro turisty, jaký jezdí například v zoologických zahradách. Převážel by návštěvníky po silnicích mezi městem a zámkem Konopiště. Zároveň by sloužil lidem v Benešově jako dopravní prostředek. Radnice si od toho slibuje větší návštěvnost, řekl dnes novinářům místostarosta Tomáš Podhola.   "Chceme Benešov propojit s Konopištěm, aby lidé, kteří přijedou na Konopiště, zavítali i do Benešova a obráceně," uvedl.   Město podle něj žádá o dotaci z Evropské unie. Na zavedení ekovláčku a další aktivity na podporu turistiky chce z fondů EU získat šest milionů korun. "Chceme vytvořit dotyk historie Benešova a Konopiště, ukázat otisk Habsburků ve městě," nastínil Podhola.   Radnice chce turistům ukazovat například pivovar, sokolovnu nebo císařský salonek. "Nápadů je hodně. Uvidíme, zda na to dostaneme dotaci. Peníze rozhodnou, jak to bude rychle," uzavřel místostarosta. I kdyby radnice s žádostí neuspěla, projekt by podle něj chtěla přesto uskutečnit, musela by ho ovšem rozložit do více etap.   khj hj  