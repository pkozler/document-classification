 Předseda ÚOHS Rafaj potvrdil Hradci Králové pokutu 150.000 korun  Doplnili jsme vyjádření hradecké radnice v 1. a 2. odstavci a podrobnosti k předchozí pokutě v 7. odstavci.   --------------------    Brno 28. ledna (ČTK) - Hradec Králové bude muset zaplatit pokutu 150.000 korun za porušení koncesního zákona. Dopustil se ho při uzavření dodatku ke smlouvě na provoz parkovacího systému ve městě. Městu sankci uložil předseda Úřadu pro ochranu hospodářské soutěže (ÚOHS) Petr Rafaj. ÚOHS to dnes uvedl v tiskové zprávě. Město s rozhodnutím úřadu dál nesouhlasí a tvrdí, že postupovalo správně.   "Proti rozhodnutí ÚOHS se město hodlá bránit podáním správní žaloby ke Krajskému soudu v Brně," řekla ČTK mluvčí magistrátu Magdaléna Vlčková. Podání žaloby však nemá pro zaplacení pokuty odkladný účinek, takže město podle ní pokutu v příslušné lhůtě zaplatí.   Město dodatek, který se týkal zajištění odtahu vozidel, uzavřelo v dubnu 2007 s operátorem parkovacího systému, společností ATOL. Smlouvu uzavřelo v jednacím řízení bez uveřejnění, nevypsalo tedy otevřenou soutěž.   Město podle Rafaje porušilo zákon, když nevybralo koncesionáře v řádném koncesním řízení. Tento postup podstatně ovlivnil výběr nejvhodnější nabídky. "V případě zákonem stanoveného postupu mohlo město Hradec Králové obdržet od jiných uchazečů výhodnější nabídky," uvedl Rafaj.   Podle něj je zadavatel povinen využít koncesní řízení, pokud předpokládaný příjem koncesionáře za celou dobu trvání smlouvy přesáhne 20 milionů Kč. Město vyčíslilo tento příjem přibližně na devět milionů korun. Úřad v rámci správního řízení provedl vlastní výpočet předpokládaných příjmů. Dospěl k závěru, že výnosy by za 30 let trvání smlouvy měly činit přibližně 20,4 milionu korun.   Rafaj nyní potvrdil závěry rozhodnutí svých podřízených. Odvolalo se k němu město i vybraná firma. Podle Rafaje rozklady neobsahovaly žádné nové skutečnosti, proto rozhodnutí potvrdil.   Město podle ÚOHS chybovalo i v případě koncesní smlouvy na parkovací systém. V prosinci za pochybení potvrdil Rafaj městu pokutu 1,5 milionu korun. Město pak podalo u Krajského soudu v Brně proti pokutě správní žalobu. Zároveň bude chtít úhradu pokuty od společnosti Gordion, která výběrové řízení na parkovací systém připravovala a podle smlouvy s městem údajně nese v takovém případě finanční zodpovědnost.   vrn ry    