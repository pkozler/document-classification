 Náhlé náledí komplikuje leteckou i pozemní dopravu v Německu  --------------------    Ke zpravodajství: FOTO/aktuality   Zprávu jsme v celém textu doplnili o další podrobnosti, v čele jsem doplnili informaci o zrušeném spoji z prahy do Berlína, přidali jsme 3. odstavec.   --------------------    Berlín 6. ledna (ČTK) - Mrznoucí déšť od rána komplikuje dopravu na mnoha místech Německa. Na berlínském letišti Tegel bylo zrušeno deset letů včetně spoje z Prahy. Bleskově vznikající náledí ochromilo v mnoha spolkových zemích i pozemní dopravu, informovala agentura DPA.   Berlín se podle DPA od dnešního rána proměnil v jedno obrovské kluziště. Na letišti Tegel kromě zrušených spojů nepřistálo ani šest dalších strojů, které byly odkloněny do Schönefeldu na jihu velkoměsta. Situace se ale podle mluvčího letiště může brzy zase změnit. Cestujícím se ale doporučuje, aby na letiště v každém případě dorazili. Letištní dráha je již posypána prostředky proti námraze, nyní se čeká, až granulát začne působit.   Kvůli náledí ráno nedoletělo do Berlína ani letadlo ČSA z Prahy. Stroj se vrátil do Prahy, čímž byl zrušen i let v opačném směru z Berlína do Prahy. ČTK o tom informovaly mluvčí Letiště Praha Michaela Lagronová a Českých aerolinií Hana Hejsková.   Na několik hodin byla podle DPA přerušena letecká doprava také v Norimberku. Mrznoucí srážky ochromily dopravu i jinde. Na severu ve Šlesvicku - Holštýnsku podle policejních údajů místy vnikla až dva centimetry silná vrstva ledu. V důsledku toho dochází k řadě nehod na dálnicích i místních komunikacích. V několika místech autobusy vůbec nevyjely z dep.   Z Dolního Saska hlásí policie vedle náledí také nové sněhové závěje. Situaci komplikují především v oblasti Goslaru. Kvůli náledí zde na mnoha školách odpadlo vyučování, uvedl server abendblatt.de.   Na dálnici A8 ve směru Mnichov - Stuttgart ráno na zledovatělém povrchu čelně narazil tahač návěsu do dálkového autobusu. Při nehodě bylo podle DPA zraněno 30 lidí, z toho čtyři osoby těžce. Podle prvních zpráv autobus směřoval z Kosova. Provoz na dálnici A8 byl poté zcela zablokován.   Také spolkové země Durynsko, Sasko, Porýní - Falc a Hesensko jsou zasaženy extrémním náledím. Německý meteorolog Manuel Voigt uvedl, že půda je ještě kvůli minusovým teplotám z předchozích dnů promrzlá a neabsorbuje žádnou vodu. V příštích dnech se očekává další oteplení, hrozí proto riziko rychlého tání a záplav.   hro šeb    