 Besser a církve podepsali dohodu o zmrazení peněz na mzdy  --------------------    Ke zpravodajství: FOTO/aktuality; GRAFIKA; AUDIO   Doplnili jsme tabulku a 3. a 4. odstavec.   --------------------    Praha 12. ledna (ČTK) - Ministr kultury Jiří Besser (TOP 09) dnes podepsal se zástupci církví dohodu o tom, že stát do roku 2014 nebude zvyšovat objem peněz na platy duchovních. Církve a náboženské společnosti nedostanou ročně na platy duchovních, jejichž počet se rok od roku zvyšuje, více než zhruba 1,25 miliardy korun. Podle dohody ale zároveň stát nebude snižovat mzdy duchovním tak jako jiným státním zaměstnancům.   Právně nezávaznou deklaraci podepsal ministr kultury s pražským arcibiskupem Dominikem Dukou, předsedou Ekumenické rady církví Joelem Rumlem, zástupci Federace židovských obcí a dalších církví.   Besser poděkoval zástupcům církví za konstruktivní jednání. "Rád bych vyjádřil přání, že jako jsme přistoupili k této shodě, tak přistoupíme i k jednání o restitucích a majetkovém vyrovnání," řekl ministr.   Besser uvedl, že na vládní úrovni už vznikla pracovní šestičlenná skupina, která vytvoří zhruba do června návrh vyrovnání s církvemi. Budou v ní kromě něho ministr financí Miroslav Kalousek (TOP 09), místopředsedkyně sněmovny Kateřina Klasnová (VV), poslanec Michal Babák (VV) a Marek Benda (ODS), šestého člena bude teprve jmenovat premiér Petr Nečas (ODS) zřejmě příští týden. První setkání se zástupci církví by se mělo odehrát na jaře, tam by probrali základní parametry návrhu, dodal Besser.   "Tato dohoda je odpovědí na současnou ekonomickou situaci, kdy i církve a náboženské společnosti chápou potřebu úsporných opatření a současně dávají touto dohodou vládě možnost zodpovědně sestavovat rozpočet po dobu jejího úřadu," uvedl pražský arcibiskup Dominik Duka.   Podle Duky je dohoda pro církve také výzvou k hospodárnosti, ať už se to týká počtu pracovních sil, nebo způsobu jejich hodnocení podle schopností a kvality. "Současně lze říci, že tato dohoda souvisí s přípravou dalších jednání, která jsou v tomto roce mezi církvemi a státem na obzoru," doplnil Duka.   "Je to sice zmražení, ale je to velice rozumná dohoda pro všechny strany," řekl ČTK tajemník Federace židovských obcí Tomáš Kraus. Podle něj se vypočítal určitý status quo k říjnu 2010, kolik tehdy bylo duchovních a kolik na ně přispíval stát. Takto se výdaje zmrazí minimálně do předpokládaného konce mandátu nynější vlády, tedy do roku 2014.   Podle aktuálních údajů ministerstva kultury vyplácel stát za prvních deset měsíců roku 2010 peníze na mzdy 4892 duchovním z dvacítky různých církví a náboženských společností.   V roce 2009 stát vyplatil celkem 1,28 miliardy korun (včetně pojistného) pro 4755 duchovních. Nejvíce duchovních zaměstnává katolická církev, téměř 3100, počet duchovních ale ročně vzrůstá postupně u všech církví. Například Českobratrská církev evangelická měla v roce 2005 celkem 229 duchovních, v roce 2009 jich bylo 250. Církev bratrská počítala v roce 2005 s 90 duchovními, v roce 2009 jich měla 111.   Mzdy duchovních nejsou nijak vysoké. Například katoličtí kněží mají průměrný plat 16.000 korun měsíčně, nástupní plat mladých vysokoškolsky vzdělaných kněží činí 11.000 korun. Platy duchovních jsou na 70 procentech celostátního průměru.   Zástupci církví a ministerstva se na dnes podepsané deklaraci dohodli loni v prosinci, v době, kdy kabinet rozhodoval o návrhu snížit mzdy státních zaměstnanců a také duchovních o deset procent. Církve se snižováním platů nesouhlasily a argumentovaly tím, že duchovní nejsou zaměstnanci státu. Ministr práce a sociálních věcí Jaromír Drábek (TOP 09) pak ve shodě s ministrem kultury návrh na snížení platů duchovních z jednání vlády stáhl.           ROK  POČET DUCHOVNÍCH  PLATY VČ. POJISTNÉHO (v tisících)     2000  3500  568.873     2001  3480  621.683     2002  3651  722.917     2003  3824  815.473     2004  3941  862.730     2005  4137  912.480     2006  4285  1,007.271     2007  4389  1,179.000     2008  4600  1,245.000     2009  4755  1,276.000     2010 (1-10)  4892  Údaj nemá MK k dispozici     Zdroj: ministerstvo kultury      Leona Matušková Heczková rot  