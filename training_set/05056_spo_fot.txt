 Sydney prý Lavičkovi nabízí novou smlouvu  Sydney 16. ledna (ČTK) - Český trenér Vítězslav Lavička nejspíš i nadále povede fotbalisty Sydney. Podle listu Brisbane Times se mu vedení klubu navzdory nepovedenému startu do sezony chystá nabídnout novou dvouletou smlouvu.   "Vedení se mě na pokračování v klubu ptalo už dřív," citoval list Lavičku. "Budeme jednat a pravděpodobně příští týden se rozhodneme," dodal sedmačtyřicetiletý trenér, jehož osud v Sydney byl ještě nedávno nahnutý a spekulovalo se o odvolání.   Obhájci titulu se totiž dlouho nedařilo, deset zápasů čekal na výhru a pohyboval se na posledních místech tabulky. Nyní ale Sydney třikrát po sobě neprohrálo a pět zápasů před koncem základní části se vrátilo do boje o play off.   Právě ve světle úspěšné série změnilo vedení klubu podle Brisbane Times názor a rozhodlo se nabídnout Lavičkovi novou smlouvu. Bývalý trenér Sparty a Liberce přišel do Sydney před dvěma lety a hned ve své první sezoně dovedl tým k titulu.   pam nkr  