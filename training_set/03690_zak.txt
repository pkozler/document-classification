 Bezdomovci u soudu líčili, jak obžalovaný zapálil jejich příbytek  Ostrava 11. ledna (ČTK) - V případu Zdeňka Krajčoviče, souzeného za pokus o vraždu, dnes u Krajského soudu v Ostravě vypovídali dva bezdomovci. Ti spali v Orlové na Karvinsku v garáži, kterou se podle obžaloby šestačtyřicetiletý Krajčovič pokusil loni 28. března zapálit.   Pětapadesátiletá žena, která v garáži žila se svým druhem, před senátem popisovala, jak je po půlnoci vzbudil šramot a bouchání na vrata a na střechu. Mobilním telefonem přivolali strážníky, kteří zjistili, že vrata někdo zvenčí zajistil šroubem, nikoho ale poblíž neviděli. Asi o dvě hodiny později se bouchání opakovalo. Žena řekla, že dírou po zámku ve dveřích viděla venku obžalovaného. "Ucítila jsem kouř. Najednou začala hořet bedna, do které jsme venku dávali špinavé boty, a hned začal hořet i polystyren na vratech," líčila žena. Podle ní někdo mohl být i na střeše.   Její druh uvedl, že se oheň snažil hasit, ven se ale nemohli dostat, protože vrata nešla otevřít. Až strážníci, které opět přivolali telefonem, je vysvobodili ven. Vrata byla opět zvenčí zajištěna tak, aby se nikdo ven nedostal. Bezdomovci přiotrávení kouřem strávili několik dní v nemocnici.   Oba svědci vypověděli, že až do odpoledne před touto událostí neměli s obžalovaným žádné konflikty. "Znal jsem ho asi pět let. Ani jsem nevěděl, jak se jmenuje. Říkalo se mu Potetovaný," řekl soudu svědek. Odpoledne před osudnou nocí se u garáže pohádali kvůli cigaretám. "Obžalovaný nám pak vyhrožoval, že rána nedožijeme," řekla žena.   Krajčovič, kterému hrozí 15 až 20 let vězení, tvrdí, že v noci u garáže vůbec nebyl. Připouští, že se s bezdomovci odpoledne pohádal. "Nadával jsem jim. Řekl jsem mu, že mu otočím hlavou i s brejlema," řekl Krajčovič. Pak už prý ale ke garáži nešel. Tvrdí, že celou dobu až do svého zatčení s různými známými popíjel víno nebo spal na ubytovně.   Vlastimil Vyplel jpt  