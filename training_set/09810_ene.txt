 V Dukovanech funguje druhý blok ve zvýšeném výkonu 500 MW  Dukovany (Třebíčsko) 17. ledna (ČTK) - V Jaderné elektrárně Dukovany na Třebíčsku začal fungovat ve vyšším výkonu 500 megawattů (MW) druhý ze čtyř atomových bloků. Ke zvýšení výkonu ze 460 MW přispěla rozsáhlá výměna technických zařízení i posílení výkonu reaktoru tohoto bloku o pět procent. Po ukončení dlouhé odstávky bloku v závěru minulého roku následovaly necelé tři týdny testů. Modernizovaný blok vyrábí naplno elektřinu od pátku, řekl dnes ČTK mluvčí elektrárny Petr Spilka.   Odstávka bloku byla kvůli modernizaci delší než obvykle; trvala od 10. října do 28. prosince. Program postupného náběhu reaktoru na nový zvýšený výkon schvaloval Státní úřad pro jadernou bezpečnost. "Byla tam řada testů, které se běžně nedělají," podotkl mluvčí. Nyní se blok nachází v takzvaném průkazném chodu. Během 144 hodin se sleduje, zda je zařízení schopno pracovat ve zvýšeném výkonu dlouhodobě.   U prvního dukovanského bloku stoupl výkon na 500 MW už předloni. V pořadí třetí blok bude za stejným účelem modernizován v tomto roce. Výměna zařízení bude prováděna od 28. srpna do 24. listopadu. V roce 2013 bude mít celá elektrárna místo původních 1760 MW instalován výkon 2000 MW, jaký má mladší Temelín. Z Dukovan by pak mělo ročně do sítě plynout 16 terawatthodin (TWh) elektřiny; nyní se roční produkce proudu pohybuje kolem 14 TWh.   Dukovany jsou v provozu přes čtvrt století. Atomové bloky měly původně instalován výkon 440 MW. Jejich výkonnost se zvyšuje od roku 2005. Díky obměně zařízení se nejprve postupně u každého bloku dostala na zhruba 460 MW. Teď se provádí další etapa modernizace.   Dukovanská elektrárna byla i loni největším domácím zdrojem elektřiny. Do sítě dodala 14,176 terawatthodin (TWh) proudu, zatímco mladší atomová elektrárna v Temelíně vyprodukovala 13,82 TWh. V tomto roce se v Dukovanech plánuje výroba 14,322 TWh elektřiny.   vst sap  