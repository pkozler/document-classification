 Sněmovna rozhodne, zda se ČR zapojí do protikorupční akademie  Praha 25. ledna (ČTK) - Poslanecká sněmovna by měla rozhodnout, zda se Česká republika připojí do projektu Mezinárodní protikorupční akademie. Jde o instituci, která by měla především vzdělávat policisty, státní zástupce a soudce. Smlouvu o zapojení už schválila vláda, nyní ji musí ratifikovat obě komory parlamentu a podepsat prezident. Se vstupem do projektu počítá i protikorupční strategie ministerstva vnitra.   Akademie se sídlem v rakouském Laxenburgu vznikla z iniciativy Úřadu OSN pro drogy a kriminalitu (ONUDC). Měla by ji řídit jedenáctičlenná Rada guvernérů. V jejích kompetencích bude například řízení běžné agendy akademie, volba děkana, příprava návrhu rozpočtu. Na činnost rady by mělo dohlížet Shromáždění smluvních stran. Jde o orgán, ve kterém bude mít každá smluvní strana svého zástupce, jenž bude mít jeden hlas.   Financování akademie bude závislé především na příspěvcích členů a také na poplatcích za školení. Příspěvek Česka za první rok v akademii by měl podle předkládací zprávy činit asi 20.000 eur (asi 500.000 korun).   Akademie má vychovávat státní úředníky odpovědné za boj proti korupci i zájemce ze soukromého sektoru. Pod zakládající dokument připojili svůj podpis na závěr zářijové ustavující konference ve vídeňském Hofburgu zástupci 35 zemí.   Generální tajemník OSN Pan Ki-mun vznik akademie označil za milník v boji mezinárodního společenství proti korupci. Řekl, že tato instituce přispěje k vytváření "kultury bezúhonnosti".   bns pba  