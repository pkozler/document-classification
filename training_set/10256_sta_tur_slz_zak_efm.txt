 Šéf realitní firmy působící v ČR na výslechu u chorvatské policie  Zprávu jsme upravili a doplnili jsme v celém rozsahu další informace od mluvčí Orka, v závěru údaje o firmě.   --------------------    Praha 4. ledna (ČTK) - Generálního ředitele developerské společnosti Orco Jeana-Francoise Otta dnes čeká výslech před chorvatskou policií. Důvodem je pravděpodobně spor s Chorvatskem o budoucnost hotelového projektu Suncani Hvar, řekla dnes ČTK mluvčí Orka Petra Zdeňková. Chorvatský stát Orku vytýká, že projekt neuchránil před dluhy.   V pondělí se Orco se zástupci chorvatské vlády nedohodlo na budoucnosti hotelového projektu Suncani Hvar. Orco vstoupilo do projektu v Chorvatsku před pěti lety prostřednictvím dohody s tamním privatizačním fondem. Podle Patria.cz byla předmětem dohody přestavba deseti starších hotelů na pětihvězdičková ubytovací zařízení. Orco vlastní v projektu podíl ve výši 55 procent, 31 procent kontroluje Chorvatsko, zbytek patří drobným akcionářům.   Investice Orka do hotelového projektu činila podle již dříve zveřejněných údajů 100 milionů eur, tedy asi 2,5 miliardy korun.   Chorvatská policie se obrátila na Otta poprvé v pondělí večer po valné hromadě Suncani Hvar. Podle mluvčí po něm ale chtěla jen svědectví v současném vyšetřování. Dohoda mezi policií a realitním magnátem prý byla taková, že se před chorvatskými kriminalisty objeví znovu 18. ledna.   Dnes si ale místní policisté přišli pro Otta znovu. Na policejní stanici odpověděl na další otázky vyšetřovatelů, nyní podle Zdeňkové čeká v hotelu na další dnešní výslech. Informace některých médií o zadržení Otta prý není pravdivá.   "Neopodstatněný postup chorvatské vlády je nemístný. Na svou obranu podnikneme všechny zákonné kroky podle chorvatského, evropského i mezinárodního práva," uvedla mluvčí.     Společnost Orco patří mezi přední developerské společnosti ve střední Evropě, hlavní oblast působení firmy je v Česku. Firma v současnosti řeší vysoké zadlužení. Její akcie se mimo jiné obchoduje na pražské burze. Mezi největší plánované projekty Orka patří zástavba území kolem bývalého nádraží v Praze-Bubnech.   dnv vju  