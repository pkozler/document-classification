 Na jazykovou školu v Plzni se chystá přes 700 lidí z 30 zemí  --------------------    Ke zpravodajství: AUDIO   --------------------    Plzeň 6. května (ČTK) - Trvale rostoucí zájem o výuku jazyků eviduje Mezinárodní letní jazyková škola v Plzni, která bude letos na Západočeské univerzitě (ZČU) od 11. do 29. července. Letošního 22. ročníku se účastní opět přes 700 kurzistů z téměř 30 zemí od osmi do 70 let. Kromě angličtiny roste poptávka o portugalštinu, italštinu a ruštinu; škola nabízí osm jazyků, jejichž výuku zajistí stovka lektorů. Přestože se v ČR koná řada letních škol, plzeňská je svoji nabídkou jedinečná, řekla ČTK Jana Jánská Lonská ze ZČU. Uzávěrka přihlášek je do 17. května.   Mezinárodní letní jazyková škola se poprvé konala v roce 1990 a zúčastnilo se jí 130 studentů a lektorů. V roce 2004 byla oceněna Evropskou jazykovou cenou Label, jež je udělována inovačním projektům v oblasti jazykového vzdělávání. Patří k největším mezinárodním akcím ZČU a k hlavním mezinárodním událostem k Plzeňském kraji.   "V takovémto spektru nabízených jazyků jsme unikátní," uvedla rektorka Ilona Mauritzová. ZČU v letní škole zajišťuje výuku angličtiny, češtiny pro cizince, francouzštiny, italštiny, němčiny, portugalštiny, ruštiny a španělštiny. Pořádá i speciální kurzy.   Podle Lonské převládá poptávka po angličtině, zhruba tři čtvrtiny z přihlášených studentů i vyučujících se letos chtějí věnovat tomuto jazyku. Celodenní výuka zahrnuje 92, odpolední 28 hodin. Škola nabízí všechny úrovně od obecných po všechny pokročilé stupně; dále specializované kurzy zaměřené na děti, právnickou angličtinu či kurz pro rodilé mluvčí, kteří mohou získat certifikát opravňující vyučovat. "Právnická angličtina, připravená s Manchester Metropolitan Univerzity, je výjimečná díky hostujícím lektorům. Týdenní výuka od 18. do 29. července je plná informací z právnického prostředí," dodala Jánská.   Veškerou výuku, která podporuje netradiční formy, si mohou účastníci vyzkoušet na večírcích, výletech a kulturních akcích.   Rostoucí poptávku zaznamenávají organizátoři pravidelně u výuky češtiny. Do Plzně přijíždějí početné skupiny stipendistů z celého světa. K absolvování kurzu češtiny pro cizince je většinou vede přání tlumočit z českého jazyka či pracovat na ambasádách.   Účastnický poplatek na celé tři týdny, který zůstává stejný už tři roky, činí 6590 korun a 7590 korun pro pracující. Jako vyučující se mohou přihlásit na stránkách ZČU také rodilí mluvčí.   Václav Prokš jpt  