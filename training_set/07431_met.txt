 V jihovýchodní Austrálii kvůli záplavám evakuovány stovky lidí  Melbourne 24. ledna (ČTK) - Australské úřady evakuovaly další stovky lidí kvůli záplavám na jihovýchodě země, kde po vydatných deštích vzniklo velké jezero. Hladina řeky Murray nepřestává stoupat a voda se na některých místech začala přelévat přes ochranné hráze, napsala dnes agentura AP.   Jezero, které vzniklo na severozápadě australského státu Viktoria, je nyní asi 90 kilometrů dlouhé a 40 široké. Podle AP je nyní rozlohou větší než Paříž. Ohrožovat obce a města by mělo dalších nejméně sedm dní, než se rozlije do řeky Murray. Stoupající vodní hladina na zemědělském severozápadě státu zasáhla přes 1700 domů a pozemků. Evakuováno bylo již více než 3500 lidí.   AP napsala, že záchranné oddíly soustředily svou činnost na městečko Swan Hill, které leží na soutoku řek Lodden a Murray asi 340 kilometrů severozápadně od hlavního města Viktorie Melbourne. Voda by zde měla kulminovat v polovině týdne, kdy se má jezero posunout do oblasti. Dobrovolníci zde naplnili desetitisíce pytlů pískem.   V neděli bylo z okolí asi desetitisícového města evakuováno několik set lidí. U nedaleké obce Murrabit West začaly povolovat ochranné hráze na řece Murray. Úřady dnes vyzvaly obyvatele z ohrožených částí k evakuaci.   Záplavy v Austrálii začaly před více než měsícem ve státě Queensland na severovýchodě země, kde zahynulo nejméně 30 lidí a poškozeno nebo zničeno bylo přes 30.000 domů. Australské úřady již varovaly, že by mohlo jít o nejdražší přírodní katastrofu v dějinách země. Podle analytiků přijde Austrálie jen na omezení vývozu uhlí a ostatních surovin o nejméně tři miliardy australských dolarů (53 miliard korun).    Asi 2500 lidí v čele s americkým legendárním cyklistou, sedminásobným šampionem Tour de France Lancem Armstrongem se dnes v queenslandské metropoli Brisbane zúčastnilo charitativní cyklovyjížďky na pomoc postiženým povodněmi. Výtěžek z akce, podle serveru news.smh.com.au asi 125.000 australských dolarů (více než 2,2 milionu korun), by měl jít do fondu určeného na okamžitou pomoc obětem povodní.   kne hej  