 Inflace není podle analytiků problémem, sazby rychleji neporostou  Praha 10. ledna (ČTK) - Prosincový růst meziroční inflace na 2,3 procenta podle analytiků oslovených ČTK sice naznačuje její postupné oživení, zároveň ale podle nich inflace není a zřejmě ani prozatím nebude pro ekonomiku problémem. Ekonomové se rovněž domnívají, že centrální banka nebude nucena urychlit utahování měnové politiky. Zvýšení úrokových sazeb tak v souladu s předchozími odhady očekávají většinou až od druhé poloviny letošního roku.   Meziroční míra inflace v Česku v prosinci zrychlila růst na 2,3 procenta po listopadových dvou procentech. Ve srovnání s listopadem spotřebitelské ceny stouply o 0,5 procenta, což byl s výjimkou ledna nejvyšší meziměsíční růst cen v roce 2010. Průměrná meziroční míra inflace v roce 2010 byla 1,5 procenta. Letos pak bude podle odhadů analytiků průměrná míra inflace mezi dvěma procenty až 2,5 procenta.   "Růst cen u nás není dán přehříváním ekonomiky, ale státními zásahy a vývojem v zahraničí. Ani jedno nemůže centrální banka ovlivnit. Každopádně závěr zní, že inflace zatím nepředstavuje pro ekonomiku problém," uvedl analytik Next Finance Vladimír Pikora. Za celý rok 2011 očekává průměrnou meziroční spotřebitelskou inflaci kolem 2,2 procenta.   "Předpokládáme, že v následujícím období mohou inflační tlaky spojené s rostoucími cenami potravin a komodit přetrvávat a inflace tedy až do konce 2011 zřejmě setrvá nad dvouprocentním cílem ČNB," uvedl analytik UniCredit bank Patrik Rožumberský. Zrychlení prosincové inflace ale podle něj s největší pravděpodobností nezmění převažující názor mezi centrálními bankéři, že v blízké době nebude důvod měnit úrokové sazby.   "Jakkoliv byly hlavním tahounem v závěru roku ceny pohonných hmot a potravin, zatímco poptávkově-inflační tlaky v české ekonomice stále zůstávají utlumené, tak dle našich odhadů zůstane inflace nad dvěma procenty, a tedy nad úrovní inflačního cíle ČNB prakticky ve všech měsících roku 2011," uvedl i analytik Generali PPF Asset Management Radomír Jáč. Pro letošek očekává průměrnou míru inflace na 2,4 procenta.   Také podle analytika Raiffeisenbank Michala Brožky by letos průměrná inflace měla být mezi dvěma procenty a 2,5 procenta. "Ovšem cenové nárůsty se budou týkat položek, které měnová politika ovlivňuje málo nebo vůbec, a zvýšení sazeb ČNB čekáme až ve čtvrtém čtvrtletí," uvedl.   Úrokové sazby beze změny si v dohledné době bude přát udržet většina bankovní rady ČNB i podle Jáče. "Pro první čtvrtletí letošního roku proto čekáme stabilitu měnově-politických sazeb, nicméně sdílíme názor, že ČNB přitvrdí svou politiku v letošním druhém čtvrtletí, kdy očekáváme první zvýšení úroků o čtvrt procentního bodu," dodal.   V polovině roku pak čeká zvýšení sazeb hlavní ekonom Patria Finance David Marek. "V příštím roce by se měla celková inflace pohybovat v intervalu dvě až tři procenta," uvedl. "Není tedy důvodu pospíchat se zpřísněním měnové politiky. Situace v české ekonomice zůstává smíšená, produkční data jsou překvapivě dobrá, naopak trh práce je zklamáním," dodal.   Aleš Sosnovský dvd  