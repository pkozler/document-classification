 Velvyslancí zemí EU se nezúčastní inaugurace prezidenta Lukašenka  Minsk 20. ledna (ČTK) - Velvyslanci zemí Evropské unie v Bělorusku se nezúčastní páteční inaugurace Alexandra Lukašenka do prezidentského úřadu. EU zpochybňuje výsledky voleb z 19. prosince minulého roku, v nichž byl Lukašenko znovu zvolen do úřadu prezidenta, a zvažuje zavedení sankcí vůči Bělorusku. Ceremoniálu se nezúčastní ani český velvyslanec, účast naopak potvrdil velvyslanec Ruské federace.   Podle diplomata jedné z ambasád zemí EU v Minsku se velvyslanci dohodli, že se Lukašenkova uvedení do úřadu nezúčastní, aby svojí přítomností nelegitimizovali výsledky prosincových voleb, uvedla agentura AP. Informaci ČTK potvrdilo i české ministerstvo zahraničí.   Podle AP se očekává, že ambasadoři se místo toho v sousední Litvě setkají se studenty Evropské humanitní univerzity, kterou v roce 2004 běloruské úřady vykázaly z Minska a která později obnovila svou činnost ve Vilniusu. Univerzita vznikla v roce 1992 jako mezinárodní vzdělávací centrum pro střední a východní Evropu.   Evropská unie v současné době zvažuje zavedení sankcí vůči Bělorusku kvůli zmanipulování prezidentských voleb. Česká republika se staví proti úplnému přerušení styků s Běloruskem. Upřednostňuje sankce vůči politickým představitelům země, například omezení jejich možnosti cestovat za hranice státu. O zákazu vstupu Lukašenka na své území už rozhodla polská vláda.   O konečné podobě opatření proti Lukašenkově režimu by se měla evropská sedmadvacítka rozhodnout do konce ledna.   kav mik  