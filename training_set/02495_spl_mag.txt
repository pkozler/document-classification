 Č. Těšín a Třinec chystají světový pohár v raketovém modelářství  --------------------    Ke zpravodajství: ilustrační FOTO ve Fotobance  ID foto:  FO01083142    --------------------    Český Těšín (Karvinsko) 5. května (ČTK) - Nejlepší raketoví modeláři ze střední Evropy se příští víkend sejdou v Českém Těšíně a Třinci - Vendryni, kde se poprvé uskuteční závod Světového poháru raketového modelářství. O body se zde utká osm desítek závodníků z šesti zemí. Mezi nimi bude hned několik mistrů světa v této modelářské disciplíně.   "Budeme tu mít úplnou světovou špičku. Především proto, že ji tvoří právě Češi, Slováci a Poláci," řekl dnes ČTK pořadatel akce Petr Roszak z českotěšínského Rocket Club Silesia Olza. Dodal, že kromě Čechů budou 14. a 15. května na Karvinsku závodit i Slováci, Poláci, Němci. Přihlásili se ale i závodníci z Uzbekistánu a Slovinska.   Podle Rozsaka se závody světového poháru pravidelně konaly v Čechách. "Poslední dva roky už ale nebyly. Rozhodli jsme se proto udělat pohár u nás, aby tradice úplně nezanikla," vysvětlil pořadatel.   V raketovém modelářství podle něj dvojnásob platí pořekadlo o zlatých českých ručičkách. A právě proto čeští modeláři patří ke světové špičce. "Modely raket se u nás staví od 60. let minulého století. Je k tomu ale potřeba hodně trpělivosti a umu. Učí to ale přesnosti a klidu," uvedl.   V Českém Těšíně a Vendryni se bude závodit v několika kategoriích. Ty se podle pořadatelů dají rozdělit do tří skupin. V jedné se odpalují rakety dlouhé půl metrů, o průměru čtyři centimetry a s váhou do osmi gramů. Jejich konstruktéři se utkají v délce letu. "Ty nejlepší vyletí do výšky kolem 200 metrů. Celý let od startu po dopad na zem pak trvá do dvou minut," popsal Roszak.   Jako královskou disciplínu označil odpalování věrných kopií a modelů skutečných raket. "Součástí hodnocení je i porovnání s dokumentací větších originálů. Je důležité, aby průběh startu odpovídal skutečnosti, aby z rakety postupně odpadávaly jednotlivé části. Nejde proto už ani o výšku a ani čas. Jde o co největší podobnost realitě," vysvětlil modelář.   Dodal, že třetí skupinou jsou starty radiem řízených raket a kluzáků. To je podle Roszaka nejnáročnější disciplína, která vyžaduje jak zdatného modeláře, tak i schopného pilota. "Stroj odstartuje ze země. Vystoupá do výšky okolo 250 metrů. Tam jej musí pilot šest minut udržet a pak s ním na přesnost přistát," uvedl.   Sám se s asi dvacetiletou přestávkou raketovému modelářství věnuje od dob studia na gymnáziu. Před 12 lety se ještě jako učitel ke koníčku vrátil a před čtyřmi lety založil klub Rocket Club Silesia Olza. V Česku je nyní asi 15 klubů. Na dobré úrovni fungují ale jen čtyři. Náš mezi ně patří," pochlubil se.   David Moravec kš  