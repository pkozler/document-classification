 Dvě ostravské univerzity se možná spojí  Ostrava 24. ledna (ČTK) - Ostravská univerzita (OU) a Vysoká škola báňská-Technická univerzita Ostrava (VŠB-TUO) se možná spojí. Rektor OU Jiří Močkoř dnes ČTK potvrdil, že vedení škol o tom jednají. Radiožurnálu Močkoř řekl, že nově vzniklá univerzita by byla pravděpodobně třetí největší v republice a určitě by měla i statut výzkumné univerzity.   "Jsme ve fázi uvažování. Na úrovni vedení probíráme možné varianty. Hledáme výhody i možná úskalí," řekl ČTK Močkoř. Motivací je podle něj vznik silné univerzity se silným zázemím.   Rektor OU uvedl, že sloučení dvou univerzit by byl komplikovaný proces. OU má šest fakult a VŠB-TUO sedm. "Fakulty si vzájemně nekonkurují, spíše se doplňují, což je výhoda. Mají ale například jiné předpisy," řekl Močkoř. Spojení univerzit by podle něj bylo logické a obě by na tom mohly vydělat. "Dávám poměrně velkou naději tomu, že by se to mohlo uskutečnit," řekl Močkoř. Dodal, že by to ale mohlo přijít nejdříve za dva roky a představitelé škol ještě nesestavili ani žádný harmonogram případného slučování.   Vlastimil Vyplel jpt  