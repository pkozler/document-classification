 RWE Transgas očekává další pokles tržního podílu na 50 procent  Brno 4. května (ČTK) - Největší domácí dodavatel plynu RWE Transgas letos očekává, že jeho celkový tržní podíl na českém trhu klesne na 50 procent. Loni činil 62 procent. Před pěti lety, kdy se otevřel trh s plynem, firma trhu jasně dominovala s 84 procenty. Na odborné konferenci v Brně to dnes řekl Pavel Dočekal z vedení společnosti RWE Transgas.   "Pokles se snažíme nějak zastavit, kde se ustálí tržní podíl, je nyní těžko odhadovatelné," uvedl Dočekal. Podle něj tržní podíl RWE v oblasti dodávek plynu klesá především u velkých odběratelů, patrný je ale přes celé prodejní portfolio.   "Stávající tržní podíly jsou různé. Větší jsou v segmentech malých zákazníků, v segmentu velkých je podíl firmy nižší," uvedl Dočekal.   RWE Transgas tak v některých segmentech možná už nemá na trhu dominantní postavení, které antimonopolní úřad mimo jiné definuje na základě podílu na trhu. Orientační hranicí je čtyřicetiprocentní podíl. "Dominantní postavení je otázka definice a výkladu. U větších zákazníků jsou i kategorie, kde je podíl RWE menší než 40 procent," uvedl Dočekal.   Podle něj vede ke klesající pozici RWE na českém trhu větší ochota zákazníků měnit dodavatele plynu. Druhým důvodem je rostoucí počet firem, která plyn nabízejí.   Od liberalizace tuzemského trhu s plynem před více než pěti lety, kdy se trh otevřel, změnilo dodavatele této suroviny téměř 160.000 zákazníků. V loňském roce podle údajů operátora trhu s energií OTE a Energetického regulačního úřadu změnilo dodavatele plynu téměř 85.000 zákazníků, z nichž přes 76.000 tvořily domácnosti. Během prvních dvou měsíců letošního roku přešlo k jinému prodejci plynu již přes 51.000 odběratelů.   Zákazníci většinou přecházejí od velkých firem k menším dodavatelům elektřiny a plynu, kteří se ve větší míře na českém trhu prosazují až v posledních zhruba dvou letech. Například společnost Bohemia Energy ke konci února registrovala téměř 80.000 odběrných míst plynu. Mezi další rostoucí dodavatele plynu patří Vemex či Centropol Energy.   RWE Transgas kvůli novým alternativním prodejcům ztrácí poslední dobou svou pozici na trhu, a loni proto začal nabízet také elektřinu. Obdobným způsobem se loni rozhodla posílit svou pozici společnost ČEZ, která začala nabízet plyn.     vrn mol  