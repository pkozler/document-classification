 Policie obvinila mladíka, který provozoval web s pirátskými filmy  --------------------    Ke zpravodajství: ilustrační FOTO ve Fotobance  ID foto: P200803170354001   Doplnili jsme další informace protipirátské unie ve 2., 5., 6., 7. a 8. odstavci.   --------------------    Liberec 5. ledna (ČTK) - Policisté obvinili šestnáctiletého mladíka, který provozoval jednu největších českých pirátských stránek umožňujících on-line sledování filmů. Chlapec z Liberce jich na stránkách zpřístupnil na 2500 a podle policie způsobil škodu více než 138 milionů korun, sdělila dnes ČTK liberecká policejní mluvčí Vlasta Suchánková.   Jde o první případ, kdy byl v Česku obviněn hlavní správce a administrátor stránky zpřístupňující neoprávněně rozmnožená audiovizuální díla umístěná na jiných internetových serverech, sdělila ČTK ředitelka České protipirátské unie Markéta Prchalová.   Mladík podle policie na svých stránkách umístil a nechal volně přístupné odkazy k různým filmům. "Návštěvníkům svých stránek tak zpřístupňoval různé snímky, aniž by k tomu měl souhlas nositelů práv," uvedla mluvčí.   Policisté prokázali, že mladík na webu filmy zpřístupňoval od poloviny roku 2009, v době, kdy mu bylo 15 let. Česká protipirátská unie si jej ale všimla už dříve a v roce 2008 chlapce vyzvala, aby porušování autorských práv nechal. V té době mu bylo 14 let. "Vzhledem k tomu, že na výzvu chlapec nereagoval, obrátila se Česká protipirátská unie na policii, kde podala trestní oznámení pro podezření z porušování zákona," doplnila mluvčí policie.   Prchalová ČTK už dříve řekla, že mladíkova motivace byla finanční a svou činností si vydělal několik desítek tisíc korun měsíčně. Lidé prostřednictvím mladíkovy stránky zhlédli minimálně 15,5 milionu nelegálních kopií filmů a seriálů. Celkem mladík na svých stránkách nabízel téměř 3300 filmů a sérií seriálů, sdělila dnes ČTK.   Například film Bathory zhlédlo minimálně 20.467 lidí, film Bobule 14.961, film Taková normální rodinka 11.931 a film Nestyda 10.363 uživatelů. Mezi zahraničními filmy vedla Doba ledová 3: Úsvit dinosaurů s 88.000 zhlédnutí, Avatar s 54.000 a Camp Rock s 52.000 zhlédnutí. Ze seriálů byly nejčastěji sledovány Simpsonovi s více než 1,4 milionu zhlédnutí a Přátelé se 761.000 zhlédnutí.   Za jedno zhlédnutím filmu byla vyčíslena škoda 15 či 30 korun a škoda za jedno zhlédnutí epizody seriálu ve výši pět nebo deset korun, upřesnila způsob vyčíslení škody Prchalová.   Mladík byl obviněn ještě podle starého trestního zákona, protože je pro něj příznivější. Vzhledem k jeho nízkému věku mu hrozí pouze poloviční trest odnětí svobody oproti dospělému, tedy v případě shledání vinným z neoprávněného zásahu do autorských práv ve značném rozsahu až na 2,5 roku, a peněžité opatření do 500 000 korun, sdělila dnes Prchalová.   jem mol  