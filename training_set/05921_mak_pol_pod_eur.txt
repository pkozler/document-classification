 Na eurodotacích bylo na jihu a západě Čech vyplaceno pět mld Kč  České Budějovice 4. ledna (ČTK) - Evropskou dotaci z Regionálního operačního programu Jihozápad dostalo od roku 2008 už 289 projektů na jihu a západě Čech. Celkem na ně bylo proplaceno zhruba pět miliard korun. Z podpořených projektů bylo 177 realizováno v Jihočeském a 112 v Plzeňském kraji, sdělil dnes ČTK mluvčí úřadu Adam Kotalík.   Objem vyplacených peněz se zvyšoval s přibývajícím počtem realizovaných projektů, v roce 2008 to bylo 78,4 milionu korun, předloni 1,9 miliardy a loni 2,8 miliardy korun. Žadatelé peníze dostanou až po ukončení projektu.   Nejvíce peněz šlo na projekty zaměřené na stabilizaci a rozvoj měst a obcí, a to téměř 2,2 miliardy korun. Na rozvoj komunikací šlo 1,5 miliardy korun a na cestovní ruch více než 1,1 miliardy korun, uvedl mluvčí.   Mezi největší proplacené úspěšné projekty v posledních týdnech patří na jihu Čech projekt silnice II/154 v průtahu obcí Šalmanovice s dotací 59,2 milionu korun. Peníze šly i na projekt Odpočinková zóna Komora v Táboře, dotovaný 59 miliony, a na rekonstrukci městského divadla Prachatice, kde dotace činila 56 milionů korun.   V Plzeňském kraji získaly eurodotaci například projekty Africké a asijské expozice Zoologické a botanické zahrady města Plzně, a to 14,5 milionu korun. Galerie českého kresleného humoru města Spálené Poříčí získala dotaci 15,6 milionu, Katovice na revitalizaci městského centra 16,6 milionu korun.   Loni policie vyšetřovala rozdělování dotací v několika výzvách pro žadatele z jihu a západu Čech. V souvislosti s vyšetřováním policie stíhá bývalého šéfa úřadu Jiřího Trnku a jeho podřízeného. V páté výzvě bylo kvůli vyšetřování přehodnoceno všech 177 projektů, na něž bylo určeno 3,8 miliardy korun.   V Regionálním operačním programu Jihozápad je pro žadatele z Plzeňského a Jihočeského kraje připraveno na léta 2007 až 2013 celkem 17 miliard korun. Projekty musejí být spolufinancovány z národních zdrojů.   kpe snm  