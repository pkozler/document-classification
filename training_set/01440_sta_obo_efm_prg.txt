 Provozovatel hypermarketů Globus bude mít v Praze nové sklady  Praha 19. ledna (ČTK) - Developerská společnost ProLogis postaví v Praze-Jirnech pro provozovatele sítě hypermarketů Globus a Baumarkt nové sklady. Jejich rozloha má být 22.350 metrů čtverečních. Globus tím v Jirnech rozšíří své nynější distribuční centrum. Developer to dnes sdělil ČTK v tiskové zprávě. Výši investice neuvedl.    Dokončení výstavby nových skladů plánuje stavitel na závěr letošního roku. Budova bude sloužit jako česká centrála pro tepelně kontrolovanou logistiku. V případě potřeby bude možné stavbu rozšířit o dalších 25.000 metrů čtverečních. Globus již v logistickém parku v Jirnech využívá 43.000 metrů čtverečních skladů.   ProLogis Park v Jirnech se v současné době skládá ze šesti budov o celkové rozloze 192.000 metrů čtverečních moderních distribučních prostor. Mezi další zákazníky v tamních skladech patří společnosti DHL, Toyota a THIMM Obaly.   Globus ČR provozuje 14 hypermarketů Globus a hobby-markety Baumarkt v regionálních městech po celé České republice.   dnv dvd  