 V katedrále sv. Víta začal poprvé v historii varhanní festival  Praha 3. července (ČTK) - Katedrálu sv. Víta na Pražském hradě rozezněl dnes večer koncert prvního ročníku varhanního festivalu. Patřil varhaníkovi Martinu Porubovi, který přednesl mimo jiné skladby od Antonína Jandy, Paula Hindemitha i vlastní autorskou Improvizaci. První ročník představí profesory předních pražských hudebních ústavů i varhaníky nejvýznamnějších pražských chrámů   Festival potrvá do 31. července. Koncerty se budou pořádat každou středu a neděli vždy od 19:00 hodin.   "Varhanní festival otvírá nové rozměry v duchovním a kulturním životě katedrály sv. Víta. Varhany, které hudebně dotvářejí duchovní obsah posvátné liturgie, se představí rovněž v koncertních skladbách," uvedl v tiskové zprávě pražský arcibiskup Dominik Duka. Připomněl, že jedním z cílů uzavření společné dohody o vzájemné péči o katedrálu byla snaha, aby po dlouhém období nejistoty došlo k rehabilitaci katedrály v jejím duchovním, ale i kulturním a společenském významu.   Programy koncertů jsou podle pořadatelů unikátní v dramaturgii skladeb. Zazní kupříkladu díla někdejších svatovítských choregentů - Františka Xavera Brixiho a Josefa Förstera nebo Františka Musila, který krátce vykonával v katedrále funkci varhaníka. Tyto autory uvede 6. července uznávaný varhaník a profesor pražské AMU Jan Hora.   "Zajímavý koncert bude i pana profesora Jaroslava Vodrážky, který bude improvizovat na hymny a moteta s tematikou svátků Těla a krve Páně. Repertoár je zvolený vůči nástroji, který je romantický ze začátku 30. let minulého století," řekl ČTK titulární varhaník svatovítského chrámu a ředitel kůru Josef Kšica. V katedrále zahraje 17. července.   Mölzerův nástroj pochází z roku 1929 a má téměř 4500 píšťal a 58 rejstříků. "Každý rejstřík je svým způsobem charakteristický, má určitou barvu, půvab a jemnost. Gotická akustika velice optimálně tyto rejstříky rozeznívá a vytváří jakási mystéria," poznamenal. Varhany jsou ideální pro interpretaci romantického repertoáru, realizovat se na nich mohou i díla jiných stylových období a soudobé hudby.   Dámskou varhanní interpretační špičku bude reprezentovat Drahomíra Matznerová, a to 27. července. Českou soudobou varhanní hudbu zastoupí tvorba Petra Ebena, Bohuslava Martinů a Miloslava Kabeláče, vrcholná francouzská díla mimo jiné César Franck, Alexandre Guilmant, Maurice Duruflé a Jean Guillou. Závěr bude patřit nejen zajímavé skladbě Fantasie a Fugy na chorál Svatý Václave Josefa Kličky, kterou přednese uznávaný varhaník Jaroslav Tůma. Na festival naváže Metropolitní kapitula od podzimu dalším kulturním programem.   Šárka Mrázová rot       .    