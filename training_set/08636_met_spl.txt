 Návštěvnost sjezdovek na Vysočině o víkendu patřila k nejlepším  Jihlava 30. ledna (ČTK) - Sjezdovky na Vysočině měly o víkendu jednu z nejlepších návštěvností od vánočních školních prázdnin. Lyžaře nalákalo místy slunečné počasí a čerstvá sněhová nadílka, na nejznámějších svazích se denně vystřídaly stovky lidí. Největší zájem byl v sobotu, řekli provozovatelé, které oslovila ČTK. V Třebíči dnes byla poprvé otevřena bruslařská dráha. Na 400 metrů dlouhém oválu se najednou proháněla i stovka bruslařů.   Sjezdovka ve Vysoké u Havlíčkova Brodu měla dobrou návštěvnost od pátku. "Sobota byla perfektní," doplnil správce Zdeněk Novotný. Návštěvností podle něj patří tento víkend letos k těm lepším. "Je ale také vidět, že lidé už také odjíždějí na hory," podotkl.   S víkendovým zájmem lyžařů byla spokojena i Magda Vaňková, která se stará o provoz sjezdovek v Lukách nad Jihlavou a na Křemešníku u Pelhřimova. "Řekla bych, že to byl nejlepší víkend po vánočních prázdninách," zhodnotila. Dost lyžařů zamířilo i na Šacberk u Jihlavy. "Slibované sluníčko tady sice nebylo, ale lidé byli na lyžování nachystaní," řekl správce Pavel Havlíček. Dodal, že v sobotu bylo na sjezdovce plno.   Na Fajtově kopci u Velkého Meziříčí přispěl ke zvýšení návštěvnosti sobotní gastronomický program u sjezdovky. "Udili jsme maso a vyráběli klobásy. Lidé nepřišli jen lyžovat, ale také ochutnat nějaké dobroty," uvedl správce skiareálu Jiří Pálka. I podle něj patřil tento víkend co do návštěvnosti k těm lepším.   Na uměle vytvořené ledové stěně ve Víru na Ždársku se v sobotu konalo mistrovství republiky v lezení v ledu. Náročného závodu na 40 metrů dlouhém ledopádu se zúčastnilo 33 lezců a sedm žen. "Přijeli opravdu kvalitní závodníci," pochvaloval si organizátor David Matuška. Ti nejlepší potřebovali na zdolání zaledněné skály jen asi 50 sekund.   vst pba  