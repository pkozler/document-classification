 Palubní personál aerolinek TAP plánuje 10 dní stávek  Lisabon 1. června (ČTK) - Palubní personál portugalských aerolinek TAP Air Portugal plánuje v příštích dvou měsících několik stávek v celkové délce deset dní. Zaměstnanci tak protestují proti plánovanému propouštění. Oznámil to dnes odborový svaz zaměstnanců palubního personálu.   Termíny stávek byly stanoveny na 18. až 20 června, 25. až 26. června a 1., 8., 15., 22. a 29 července. Termíny jsou v hlavní letní prázdninové sezoně.   Aerolinky TAP chtějí letos ušetřit 14 milionů eur (383,3 milionu Kč) snížením počtu letušek a stevardů na každý let o jednoho. Nový počet palubního personálu je podle firmy v souladu s mezinárodním průměrem.   Stát plánuje v letošním roce kvůli získání financí na obsluhu dluhu aerolinky privatizovat. Odbory na to reagovaly prohlášením, že budou bojovat proti jakémukoliv prodeji, který by ovlivnil práva zaměstnanců.   Společnost loni zvýšila zisk o devět procent na 62 milionů eur. Počet cestujících stoupl o sedm procent na rekordních více než devět milionů. TAP létá do více než 60 destinací v Evropě, Asii, Severní a Jižní Americe, napsala agentura Reuters.   irl jw  