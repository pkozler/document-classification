 Malý syn běloruských disidentů může zůstat s rodinou  Minsk 21. ledna (ČTK) - Tříletý syn uvězněného prezidentského kandidáta a politického odpůrce běloruského prezidenta Alexandra Lukašenka může zůstat v péči své rodiny a zatím mu nehrozí, že ho úřady rodičům odejmou a umístí ho do sirotčince. Podle běloruských médií byla za jeho legálního opatrovníka určena jeho babička, oznámila dnes agentura AP.   Tříletý Danila Sannikav je synem běloruské novinářky Iryny Chalipové a opozičního politika Andreje Sannikava. Oba se po prosincových protivládních demonstracích proti znovuzvolení Lukašenka ocitli ve vězení. Byli obviněni z organizování nepokojů a hrozí jim trest až 15 let vězení.   Chalipová je dopisovatelkou ruských novin Novaja gazeta a Sannikav jedním z hlavních představitelů opozice. Ve volbách, v nichž v prosinci Lukašenko údajně získal čtyři pětiny všech hlasů, skončil Sannikav druhý. Podle opozice, mnoha vlád zahraničních států i mezinárodních organizací byly volby nespravedlivé a zmanipulované.   O propuštění alespoň matky malého chlapce z vězení požádal běloruské úřady ruský ombudsman Vladimir Lukin a intervenoval i šéfredaktor ruských novin Dmitrij Muratov. Zatím bezvýsledně.   Hrozba, že malý Danila skončí v dětském domově, vyvolala velké obavy běloruské i ruské demokratické veřejnosti, protože odebírání dětí a jejich faktická izolace od politicky nespolehlivých rodičů patřila v dobách komunistické vlády k nejhorším praktikám státní bezpečnosti.   Podle agentury AP má nyní matka Chalipové čas do konce ledna, aby dokázala, že je schopna se o svého vnuka starat.   Prezident Lukašenko, který Bělorusku vládne železnou rukou už 16 let, byl dnes opětovně při okázalém ceremoniálu slavnostně uveden do prezidentského úřadu.   jf str  