 Osmnáct dechovek z osmi zemí soutěží na festivalu v Praze  Praha 7. ledna (ČTK) - Dvoudenní soutěžní mezinárodní festival dechových hudeb, jehož výsledky budou vyhlášeny v sobotu vpodvečer, začal dnes odpoledne v Národním domě na Smíchově v Praze. Pořadatelé z organizační a festivalové kanceláře or-fea přivítali na jubilejním dvacátém ročníku osmnáct kapel z České republiky, Belgie, Estonska, Nizozemska, Itálie, Německa, Polska a Slovinska.   "Myšlenka na uspořádání této akce vznikla v roce 1990. Vyhlašovatelem je Sdružení dechových orchestrů a první ročníky proběhly v Brně. Od roku 1997 se festival koná v Praze," řekla ČTK jménem pořadatelů Ivana Sládková. Snahou bylo obrátit pozornost hudbymilovné veřejnosti ke koncertní symfonické dechové hudbě.   Během let se festival transformoval do jedné z největších soutěžních přehlídek tohoto žánru v České republice. Nejvýznamnějším aspektem je podle Sládkové obrovský mezinárodní rozsah a propagace české tvorby. "Každá ze tří soutěžních kategorií má totiž i povinnou skladbu některého českého autora. Letos jimi jsou Slezský tanec Vladimíra Studničky, Jarní rapsodie Jindřicha Brejška a Stvoření světa Jaroslava Šípa," dodala.   Dosud se festivalu zúčastnilo přes 200 velkých dechových orchestrů z Evropy, třetina byla z České republiky. Součástí soutěže ve třech výkonnostních kategoriích jsou půlhodinová koncertní vystoupení jednotlivých orchestrů. Soutěž hodnotí mezinárodní porota složená z hudebních odborníků . Její členové ocení například nejlepší orchestry, dirigenta, nejlepší instrumentální výkon a vyhlásí laureátem nejlepší kapelu celé soutěže.   Dnes večer festival ve smíchovském Národním domě oficiálně zahájí Hudba Hradní stráže a Policie ČR pod taktovkou Václava Blahunka a Jana Zástěry. Vstupenky se prodávají po padesátikoruně, avšak vstup na soutěžní vystoupení jsou pro zájemce z řad veřejnosti tradičně zdarma.   Jiří Borovička pba  