 Zbrojovka Lockheed Martin zvýšila čtvrtletní zisk téměř o pětinu  New York 27. ledna (ČTK) - Americká zbrojovka Lockheed Martin ve čtvrtém čtvrtletí zvýšila čistý zisk meziročně téměř o pětinu na 983 milionů dolarů (zhruba 17,3 miliardy Kč) díky jednorázovému příjmu z prodeje jedné z divizí. Oznámila to dnes firma, která je největším dodavatelem vojenské techniky na světě.   Tržby společnosti stouply zhruba o pět procent na 12,8 miliardy dolarů. Překonaly tak očekávání analytiků, kteří je podle agentury Reuters odhadovali na 12,5 miliardy. Firma vyrábí například stíhačky F-35, řízené střely Patriot a širokou škálu elektronických systémů pro vojenské i civilní využití.   Lockheed se na podzim dohodl na prodeji své divize Enterprise Integration Group (EIG) soukromé investiční společnosti Veritas Capital za 815 milionů dolarů (přes 14 miliard Kč). Ke čtvrtletnímu zisku přispěl prodej divize částkou 184 milionů dolarů.   pmh mha  