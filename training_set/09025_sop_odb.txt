 Šéfka centrálního úřadu práce se rozhodla odejít z funkce  Praha 1. června (ČTK) - Generální ředitelka nového centrálního úřadu práce Kateřina Sadílková se rozhodla odejít z funkce. Nový "superúřad" vedla od dubna, kdy vznikl. S informací přišel server Česká pozice. ČTK ji potvrdil mluvčí úřadu Jiří Reichl. Další podrobnosti zatím nesdělil. Podle serveru vedením generálního ředitelství byl pověřen šéf středočeského úřadu práce Jiří Kubeša.     Nový "superúřad" práce začal fungovat v Česku od dubna. Pobočky má ve 409 místech jako někdejší úřady práce. Ty by se od příštího roku neměly zabývat jen zaměstnaností, ale měly by také vyplácet podpory a všechny příspěvky a dávky. Převezmou tak část agendy radnic. Podle ministra práce Jaromíra Drábka (TOP 09) má nový úřad ušetřit, zefektivnit vyplácení peněz od státu a zabránit jejich zneužívání.   Sadílková byla podle dostupných informací na jaře jedinou kandidátkou na funkci generálního ředitele. Předtím vedla úřad práce v Liberci.   ktk rot      