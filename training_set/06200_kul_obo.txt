 Aukce v Topičově salonu rekordy nepřinesla; zájem o levnější díla  Praha 14. května (ČTK) - Dnešní aukce uměleckých děl v Topičově salonu v Praze žádné rekordy nepřinesla. Obraz Emila Filly Zátiší s podnosem a lahví z roku 1930 nabízený za 3,6 milionu korun se neprodal. Ze 187 položek za vyvolávací cenu 16 milionů se prodala téměř polovina celkem za sedm milionů korun. ČTK to řekl Jiří Rybář, jednatel společnosti 1. Art Consulting Brno, která dnešní aukci pořádala.   "Byla to denní běžná aukce, žádné rekordy. Nejdražší Filla se neprodal, těch už na aukcích bylo požehnaně. Prodávaly se hlavně levné věci v řádech statisíc korun," shrnul.   Největší nárůst z děl nabízených na dnešní aukci zaznamenal olej Bohumíra Matala Rentgenolog z roku 1945, kde vyvolávací cena stoupla ze 120.000 na 360.000 korun.     Aukci i přes prodej spíše levnějších děl hodnotí Rybář jako povedenou, rekordních cen se podle něj dosahuje spíš na večerních aukcích, kde bývají v nabídce vybraná díla. Běžný střed se podle něj nyní tolik neprodává. "Aukce byla dobrá na současnou ekonomickou situaci," řekl.   V žebříčku nejdražších obrazů na českých aukcí vede Élévation (Výšky) IV Františka Kupky, který byl v roce 2007 prodán za 22,1 milionu korun.   nam snm  