 V centru Ústí nad Labem bude molo pro turistickou loď  V 1. odstavci jsme opravili chybné "níž po proudu" za správné "výš proti proudu Labe".   --------------------    Ústí nad Labem 12. května (ČTK) - V centru Ústí nad Labem bude nově kotvit turistická výletní loď. Poprvé odtud vypluje příští sobotu, dosud měla loď "Ústí nad Labem" přístavní molo výš proti proudu Labe, v ústecké čtvrti Vaňov. Nové molo se odtud přesune za ústecké hlavní nádraží, kde vzniká terasa s obchodní pasáží a podzemní parkoviště. Informovala o tom v tiskové zprávě mluvčí města Ivana Solničková.   Loď "Ústí nad Labem" začala v Ústí kotvit už v loňské sezóně. Příští sobotu poveze poprvé turisty z mola u nádraží k Mariánské skále a ke zdymadlu na Střekově. "Dohodli jsme se s majitelem lodě, že kdo přijde v námořnickém oblečku, dostane dárek", uvedl náměstek primátora Jan Řeřicha. Dodal, že loď vypluje v 10:00, 12:00, 14:00 a 16:00 hodin.   V prostoru mezi přístavním molem, silnicí a nádražím vzniklo nově téměř 100 parkovacích míst a nad nimi vyhlídková terasa s obchody a kavárnami, stavba přišla asi na 144 milionů korun. "Parkování u hlavního nádraží bylo vždy problematické. Nedostatek místa bránil především cestujícím vlakem v nakládání a vykládání zavazadel, nebo při čekání na příbuzné, kteří do města přijížděli," vysvětlil Řeřicha.   Nově vzniklý prostor je součástí velké rekonstrukce Přístavní ulice, kde kromě parkoviště a terasy vznikal i nový prvek protipovodňové ochrany, takzvaná protipovodňová vana. Dosud bylo nutné silnici uzavřít, když hladina Labe dosáhla výšky 540 centimetrů. Nyní rozestavěná silnice se ocitla pod vodou i během srpnových záplav. Až bude hotová, bude protipovodňová stěna, která je její součástí, silnici chránit do výšky řeky 720 centimetrů.   Stavba silnice a protipovodňové vany má stát 577 milionů korun.   van hj  