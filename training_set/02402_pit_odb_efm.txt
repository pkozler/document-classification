 Foxconn chce letos na Slovensku výrazně rozšířit výrobu televizí  Bratislava 12. ledna (ČTK) - Slovenský závod tchajwanské firmy Foxconn chce letos výrazně zvýšit produkci televizorů s plochou obrazovkou. Po zvýšení objednávek svého klienta, společnosti Sony, plánuje vyrobit asi 4,5 milionu přístrojů, což je o polovinu více než v loňském roce. Díky expanzi najde v závodě práci dalších zhruba 900 lidí, napsaly dnes slovenské Hospodárske noviny. Elektrotechnický průmysl je jedním z tahounů slovenské ekonomiky, největším výrobcem v zemi je korejský Samsung.   "Letos plánujeme zvýšit výrobní množství televizorů o polovinu. To se odrazí také na zaměstnanosti, kterou plánujeme zvýšit o 30 procent," řekla listu mluvčí slovenského Foxconnu Helena Windischová. V továrně nyní pracuje 3000 lidí.   Tchajwanská společnost koupila loni závod na výrobu televizorů s obrazovkou z tekutých krystalů (LCD) v jihoslovenské Nitře od japonského Sony a dále montuje přístroje pod touto značkou. Továrna by letos měla vyrábět všechny typy televizorů Sony. "Od základních modelů až po špičkové high-end verze, jako například 3D modely," dodala Windischová.   Na Slovensku v současnosti vyrábí televizory s plochou obrazovkou tři společnosti, v dubnu by se k nim měl přidat tchajwanský AU Optronics. Největším producentem je Samsung, který loni vyrobil šest milionů přístrojů. Letos počítá korejská firma s dalším růstem. "Očekáváme, že produkce v roce 2011 překoná úroveň z roku 2010," uvedla pro deník Jana Neupauerová ze Samsung Electronics.   Výrobce elektroniky Panasonic AVC Networks, který má závod na východním Slovensku, naopak nahlásil hromadné propuštění 162 pracovníků. "Důvodem jsou jednak 42procentní pokles prodeje DVD rekordérů a značný pokles ceny Blu-ray přehrávačů na evropském trhu," řekl Jozef Závada ze společnosti. Panasonic podle něj v současnosti hledá možnosti výroby nových produktů.   prl dvd  