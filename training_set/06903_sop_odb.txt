 Šéfka centrálního úřadu práce se rozhodla odejít z funkce  Zprávu jsme rozšířili v celém textu. Doplnili jsme vyjádření odcházející ředitelky a další informace o úřadu a jeho vedení.   --------------------    Praha 1. června (ČTK) - Generální ředitelka nového centrálního úřadu práce Kateřina Sadílková se rozhodla k dnešku odejít z funkce. Nový "superúřad" vedla od dubna, kdy vznikl. Teď bude na ministerstvu práce řídit celostátní projekt ke zvýšení finanční gramotnosti. Sadílková to dnes řekla ČTK. S informací o jejím odchodu z čela úřadu přišel jako první server Česká pozice.   "Chtěla bych pokračovat na dalších projektech, které přinesou pozitivní efekt," uvedla odcházející šéfka úřadu. Dodala, že se za první dva měsíce fungování úřadu podařilo nastartovat jeho chod a nastavit jeho směřování do budoucna. Nyní by prý chtěla posunout svou kariéru jiným směrem. Od 2. června by se měla stát ředitelkou projektů z evropských fondů na ministerstvu práce. "Jedním z prvních bude celorepublikový poradenský program Finanční gramotnost," upřesnila Sadílková.     Ministr práce Jaromír Drábek (TOP 09) její rezignaci přijal. Vedením centrálního úřadu podle jeho mluvčího Jiřího Reichla pověřil šéfa středočeského úřadu práce Jiřího Kubešu. Zatím není jasné, jestli a případně kdy se vypíše výběrové řízení.   Nový "superúřad" práce začal fungovat v Česku od dubna. Pobočky má ve 409 místech jako někdejší úřady práce. Ty by se od příštího roku neměly zabývat jen zaměstnaností, ale měly by také vyplácet podpory a všechny příspěvky a dávky. Převezmou tak část agendy radnic. Podle ministra Drábka má nový úřad ušetřit, zefektivnit vyplácení peněz od státu a zabránit jejich zneužívání.   Sadílková byla podle dostupných informací na jaře jedinou kandidátkou na funkci generálního ředitele. Předtím vedla úřad práce v Liberci.   Ministr Drábek už dřív potvrdil, že díky změnám a převedení vyplácení všech dávek a příspěvků na úřady práce nebude potřeba několik stovek úředníků. Kolik lidí by se mohlo propouštět, ale v době vzniku "superúřadu" nebylo jasné. Sadílková při svém nástupu do funkce před dvěma měsíci novinářům řekla, že propouštění je sice nepopulární, ale bude při budování efektivního úřadu nezbytné. Její nástupce Kubeša uvedl, že v úřadu naváže "na vše dobré", co zavedla.   ktk mal        