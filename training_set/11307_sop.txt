 Ruský nacionalista Žirinovskij urazil Kavkazany i Kadyrova  Moskva 22. ledna (ČTK) - Politici z oblasti Kavkazu v čele s čečenským prezidentem Ramzanem Kadyrovem dnes ostře protestovali proti údajně šovinistickým výrokům ruského ultranacionalisty a místopředsedy parlamentu Vladimira Žirinovského, který urážel obyvatele kavkazského původu.   Členové čečenské sekce Žirinovského Liberálnědemokratické strany dokonce oznámili, že z ní vystupují, protože považují výroky za vysoce urážlivé. Kadyrov, který je znám svým obdivem a bezmeznou podporou ruskému premiérovi Vladimiru Putinovi, zase prohlásil, že je vrcholně pobouřen.   "Nechápu, kdo dovolil Žirinovskému, aby pronášel šovinistické výroky, které vyvolávají rasovou nenávist," prohlásil.   Kancelář dagestánského prezidenta Magomedaliho Magomedova vydala prohlášení, ve kterém uvádí, že jsou Žirinovského tvrzení urážkou důstojnosti obyvatel Kavkazu.   Žirinovskij ve čtvrteční talk-show televize Rossija 1 řekl, že "Kavkazané neumějí pracovat, neučí se, všechno obsadí a nedodržují zákony".   Rasismus a xenofobie nejsou v Rusku nic neobvyklého. Po rozpadu Sovětského svazu se ale situace vyhrotila i vzhledem k tomu, že do Moskvy začaly z bývalých středoasijských republik a z kavkazské oblasti proudit statisíce lidí, kteří ve snaze vyhnout se doma bídě vykonávají v metropoli práce, které Rusové odmítají dělat. Ruští nacionalisté se proti lidem jiného původu často nezdráhají používat ani násilí.   Obzvlášť špatnou pověst mají Kavkazané, kterým se klade za vinu, že jsou odpovědní za rozšíření zločinnosti. Navíc se mezi nimi rekrutují i ozbrojení extremisté odpovědní za několik krvavých atentátů v Moskvě z posledních let.   rv mtw  