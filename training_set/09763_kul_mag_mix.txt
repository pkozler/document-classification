 Nastassju Kinskou objevili pro film Wenders a Polanski  --------------------    Ke zpravodajství: FOTO ve Fotobance  ID foto: F201101030315401, FO00444180, F201101030294801, F201101030315201, F201101030315301  Sada foto:  http://multimedia.ctk.cz/cs/foto/udalosti/4197794/kinski-krk    --------------------    Berlín/Praha 23. ledna (ČTK) - Nastassja Kinská se už jako puberťačka zařadila patřila mezi sexuální symboly a díky dobrým režisérům se prosadila i jako herečka. Po výjimečně úspěšném období, které zažila na přelomu 70. a 80. let, ale přišla horší léta, kdy kráska s kořeny ve východní Evropě navíc hledala svou životní roli u rodiny a dětí. Kinská, která 24. ledna oslaví padesátiny, se musela potýkat i s následky složitého vztahu k otci, Klausi Kinskému.   "Když se na vás v tak raném věku vykašle jeden z rodičů, máte pocit, že za to můžete sama a nemáte o sobě valné mínění," řekla například. Slavný německý herec totiž nevynikal věrností a po rozvodu musela dokonce budoucí filmová hvězda s matkou Brigitte žít často z ruky do úst. Není proto divu, že když Klaus Kinski v roce 1991 zemřel, Nastassja to moc neprožívala. "Asi tak na půl minuty mě ta zpráva sice hodně zasáhla, ale pak se to úplně vytratilo," vzpomínala po letech.   Nastassja, ač jistě zdědila herecké geny, ostatně svému otci za kariéru rozhodně nevděčila. Pro kameru objevil rodačku ze Západního Berlína začátkem 70. let německý režisér Wim Wenders, tedy vlastně jeho manželka Lisa Kreuzerová, která si mladou Kinskou vyhlédla na jedné západoberlínské diskotéce. Dívka, která jednu dobu bydlela v dodávce pomalované matčiným milencem, který si říkal Napoleon a o němž Nastassja řekla, že pro ni byl "nejblíže k něčemu jako otec", tak dostala šanci jít za slávou.   Na plátně se tehdy třináctiletá Kinská prvně objevila ve Wendersově filmu Chybný pohyb, ve kterém hrála němou dívku Mignon. Velký úspěch měla také epizoda Zkouška z dospělosti ze seriálu Místo činu v režii Wolfgana Petersena (1976), ve které úspěšně zopakovala lolitkovskou roli. "Nemyslím si, že by mě tak brzký vpád filmu do mého dětství něčím ochudil. Mnohé jsem poznala, získala v těch dobách mnoho dobrých přátel," vzpomínala na své začátky Kinská.   Poněkud příkřejší byla při komentování role ve filmu Taková, jaká jsi (1978), kde hrála po boku Marcella Mastroianniho - a ani v tomto případě nechyběly nahé scény v té době sedmnáctileté krásky. "Nebyl tam nikdo, kdo by řekl, že bych to neměla dělat. Nebyl tam nikdo, kdo by mě chránil. Byla jsem zkrátka mladá hloupá holka v Itálii," dodala. Svého ochránce nalezla Nastassja už zanedlouho, stal se jím režisér Roman Polanski, který svěřil nepříliš zkušené herečce hlavní roli ve filmu Tess (1979).   Kvůli projektu, ve kterém měla původně hlavní postavu hrát Polanského manželka Sharon Tateová (zavražděná v roce 1969), dokonce režisér Kinskou vyslal na půl roku studovat ke slavnému učiteli herectví Lee Strasbergovi. Nastassja se mu odvděčila nejen skvělou angličtinou, ale také výkonem, který přispěl k šesti nominacím na Oscara, ona sama si odnesla Zlatý glóbus pro ženský objev roku. "Já ho skutečně milovala. A on miloval mě," řekla později herečka o vztahu s Polanským, který ale prý přes všechny drby nepřekročil hranici flirtu.   Nebyl by to ale jediný vztah se starším mužem - mezi jejími partnery se prý objevili Gérard Depardieu, Marcello Mastroianni či Robert De Niro. O dost starší byl také filmový producent egyptského původu Ibrahim Moussa, kterého si Nastassja vzala v roce 1984. V té době měla za sebou roli v hororu Kočičí lidé režiséra Paula Schradera nebo dalším Wendersově snímku Paříž, Texas, postupně se ale stávala hlavně matkou. S hercem Vincentem Spanem má syna Aljoshu (1984), s Moussou dceru Sonju (1986).   Otcem třetího dítěte, dcery Kenyi (1993), se pak stal slavný muzikant Quincy Jones, se kterým se dala nakrátko dohromady po bouřlivém rozvodu s Moussou. Začátkem 90. let se také potřetí objevila ve snímku Wima Wenderse, Tak daleko, tak blízko! bylo pokračováním slavného Nebe nad Berlínem. Od té doby hrála Nastassja Kinská v téměř čtyřech desítkách filmů včetně Lynchova Inland Emmpire (2006), v žádném z nich neupoutala publikum ani kritiku tak, jako ve snímcích z přelomu 70. a 80. let.   Během své kariéry natáčela Kinská několikrát i v ČR, poprvé to bylo v roce 1988, podruhé o sedm let později. Při dalším pobytu v roce 2001 pak zavítala i na karlovarský filmový festival, kde patřila k hlavním hvězdám.   Pavel Lukáš rmi  