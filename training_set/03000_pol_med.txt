 Ruská diplomacie bude mít nového mluvčího  Moskva 11. ledna (zpravodaj ČTK) - Ruská diplomacie bude mít nového mluvčího. Alexandr Lukaševič vystřídá v této funkci Andreje Nestěrenka. Uvedl to dnes list Kommersant, podle něhož si změnu vynutil Kreml, popuzený Nestěrenkovým vyjádřením o nakonec zrušeném prodeji protiraketového systému S-300 Íránu. Čeká se, že výměnu mluvčího oznámí ministr Sergej Lavrov na čtvrteční tiskové konferenci.   Nestěrenko byl tváří a ústy ministerstva zahraničí od května 2008. Chyby se podle Kommersantu dopustil loni v červnu, kdy zareagoval na uvalení nových sankcí Rady bezpečnosti OSN na Írán podle dosavadní šablony a zopakoval, že sankce neovlivní splnění kontraktu na dodávku S-300.   Ale v okamžiku, kdy mluvčí pronášel tato slova, se už ruský postoj změnil a Moskva slíbila Washingtonu, že íránský kontrakt nesplní. Nestěrenkovo vyjádření podle zdrojů listu v Kremlu popudilo prezidenta Dmitrije Medveděva a ministr zahraničí Sergej Lavrov obdržel radu mluvčího vyměnit. Koncem roku se pak podařilo nalézt kandidáta na Nestěrenkovu funkci. Proti Lukaševičovi, který naposledy působil jako zástupce ruského představitele u Organizace pro bezpečnost a spolupráci v Evropě, nezazněly žádné námitky.   Oficiálně dodávku systému S-300 Teheránu, proti které se stavěly zejména USA a Izrael, zakázal prezident Medveděv v září, kdy podepsal protiíránské sankce.   Nestěrenko se prý má stát novým ruským velvyslancem v Černé Hoře, která se stala oblíbenou destinací ruských turistů i ruských investic; loni počet rekreantů dosáhl 150.000 a celkový objem investic přesáhl dvě miliardy dolarů (asi 38 miliard Kč).   msk hej  