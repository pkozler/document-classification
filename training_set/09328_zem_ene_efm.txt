 Olomoucké vodohospodářské společnosti loni vzrostl zisk  Olomouc 8. května (ČTK) - Vodohospodářské společnosti Olomouc (VHS) loni vzrostl podle auditovaných čísel čistý zisk na 12,1 milionu korun. Předloni skončilo hospodaření firmy, která spravuje vodohospodářský majetek měst a obcí z Olomoucka, ziskem 10,6 milionu korun. ČTK informaci získala z pozvánky na valnou hromadu společnosti.   VHS Olomouc se v uplynulém roce zvýšily i výnosy. Šly nahoru ze 60 milionů korun v roce 2009 na 60,8 milionu Kč. Vodohospodářská firma měla na konci loňského roku celková aktiva 909 milionů korun, její vlastní kapitál obnášel 716,7 milionu korun a cizí zdroje 192,1 milionu korun. V předchozím roce měla firma v cizích zdrojích 206 milionů Kč.   Vodohospodářská společnost Olomouc spravuje vodohospodářský infrastrukturní majetek měst a obcí z regionu. Hlavní činností firmy je dohled nad jeho provozováním nájemcem a zabezpečování koncepce, technického rozvoje a investic do infrastrukturního majetku akcionářů.   VHS původně zásobovala pitnou vodou zhruba 130.000 obyvatel bývalého olomouckého okresu. Na jaře 2000 pronajala majetek společnosti Středomoravská vodárenská, která se po fúzi se Zlínskou vodárenskou přejmenovala na Moravskou vodárenskou. Moravská vodárenská patří do skupiny Veolia Voda ČR.   Hlavním akcionářem VHS Olomouc je s takřka osmapadesátiprocentním podílem město Olomouc. Dalších téměř 15 procent akcií drží Uničov.   orv dvd  