 Londýnská divadla mají za sebou další rekordní rok   Londýn 29. ledna (zpravodaj ČTK) - Londýnská divadla zažila loni přes nejisté ekonomické časy další rekordní rok, když diváci zaplatili za lístky dosud největší částku 512,3 milionu liber (14,4 miliardy korun). Počet návštěvníků mírně poklesl, ale Sdružení londýnských divadel (SOLT), které statistiky zveřejnilo, pokles přičítá především nepříznivému počasí koncem roku.   Celkové tržby 52 komerčních i státem dotovaných divadel v londýnském West Endu rostou již sedmý rok po sobě, loni o 1,5 procenta. Diváků přišlo 14,2 milionu - o 0,8 procenta, tedy o 106.000, méně než v roce 2009.   Muzikály zaznamenaly tříprocentní pokles návštěvnosti, ale i tak na ně přišlo během loňska 8,4 milionu diváků. Naopak o dvě procenta se zvýšil počet diváků v činohře - na 3,7 milionu. Na dva miliony lidí přišlo na operu a balet, tedy o tři procenta více než v předchozím roce.   Mezi muzikály si nejlépe vedly Wicked, Billy Elliot a Sestra v akci, zatímco rekordy ve svých divadlech překonaly hry Jerusalem a Enron, stejně jako divadelní adaptace televizního seriálu Jistě, pane premiére.   Vzhledem k tuhé zimě na konci roku poklesly tržby v nejrušnějším vánočním období o čtyři miliony liber. "Přes problémy v ekonomice a v přerušené letecké dopravě kvůli sopečnému popelu a o Vánocích kvůli sněhu jsme zažili již sedmý rok růstu tržeb," řekla ředitelka SOLT Nica Burnsová.   Letos by se měla mezi komerčně úspěšné muzikály zařadit v březnu produkce Čaroděje ze země Oz Andrewa Lloyda Webbera, stejně jako muzikál Shrek, který bude mít premiéru v květnu.   ml ank jf  