 Miliardový projekt Čistá Jizera na Semilsku se chýlí k závěru  Turnov (Semilsko) 8. května (ČTK) - Miliardový projekt Čistá Jizera, který z více než poloviny spolufinancují evropské fondy, se blíží k závěru. Práce začaly před dvěma lety a do konce září by by měly vyřešit problémy s kanalizací, vodovody a čistěním odpadních vod v Turnově, Semilech, Lomnici nad Popelkou, Rokytnici nad Jizerou a v Jilemnici. Položit zbývá nejvýše deset procent délky kanalizací, řekl ČTK Milan Hejduk, předseda Vodohospodářského sdružení Turnov (VHS), které je investorem.   V rámci projektu Čistá Jizera se na Semilsku budují desítky kilometrů nových kanalizací a vodovodů, další kilometry potrubí se modernizují. Nově bude na kanalizaci napojeno 2500 nemovitostí. Práce zatím skončily jen v Jilemnici, kde bylo hotovo už loni na podzim. V ostatních městech se stále pracuje. V Lomnici a Rokytnici zkomplikovalo podle Hejduka práce skalní podloží, jinde bylo nutné nechat předělat špatně dokončené chodníky. Konečný termín předání by to ale podle něj ohrozit nemělo.   Čistá Jizera komplikuje nejvíce život obyvatel patnáctitisícového Turnova, kde se staví či rekonstruuje přes 26 kilometrů kanalizačního potrubí. "Nejvíce obav jsme měli v posledních týdnech o ulici 5. května v Turnově. Její uzavírka velmi trápí řidiče a návštěvníky města, je zde i velmi náročná objížďka, která vede po poničených komunikacích," poznamenal Hejduk. Lidé podle něj ještě musí vydržet, práce na kanalizaci tam sice už skončily, Liberecký kraj ale musí silnici zrekonstruovat. Práce se tak protáhnou až do listopadu.   Dostavbu a modernizaci kanalizací a rekonstrukci čistíren si vyžádaly přísné evropské normy pro města s více než 2000 obyvateli, k jejichž plnění se Česko zavázalo při vstupu do Evropské unie. Realizace projektu Čistá Jizera přijde dohromady na 950 milionů korun, z toho 540 milionů získalo VHS z Operačního programu Životní prostředí. "Celkově je třeba vybudovat nebo modernizovat 73 kilometrů kanalizací a 11 kilometrů vodovodů, je to jako bychom stavěli na trase z Turnova až do Prahy," dodal Hejduk.   ivc dvd  