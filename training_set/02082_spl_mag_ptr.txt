 Ferrán Adriá otevírá luxusní koktejlový bar v Barceloně  --------------------    Ke zpravodajství: FOTO ve Fotobance  ID foto: P200909150673001, F200904150075601   --------------------    Barcelona 13. ledna (ČTK) - Mistr španělské avantgardní kuchyně Ferrán Adriá, jeden z nejznámějších kuchařů světa, sice zavírá svůj proslulý restaurant El Bulli, ale jeho fanoušci nemusejí naříkat. Adriá otevřel tento týden v Barceloně na severovýchodě Španělska luxusní koktejlový bar pojmenovaný 41°. Informovala o tom agentura AFP s odvoláním na jeho bratra Alberta.   "Chceme přispět svým nepatrným dílem do světa koktejlů. Zachováme všechny tradiční aspekty v této sféře, v níž se budeme snažit zůstat puristy, ale přitom se do ní pokusíme vnést něco nového," prohlásil Albert Adriá, který je cukrářem.   Nový bar nabízí koktejly a španělské chuťovky zvané tapas inspirované nejslavnějšími pokrmy slavného katalánského šéfkuchaře. Ceny jsou tu mnohem přívětivější než v El Bulli.   Za několik týdnů otevírají bratři Adriové také restaurant Tickets, který má bar 41° doplňovat. Oba podniky budou těsně vedle sebe a budou mít společné internetové stránky.   Na těchto stránkách je 41° popsán jako prostor moderních tapas, jež jsou evolucí tapas tradičních, zatímco Tickets jako klasický koktejlový bar s gastronomickou nabídkou plnou kreativity, kde představivost nezná mezí.   Proslulý restaurant El Bulli v Cala Montjoi asi 150 kilometrů od Barcelony bude letos ještě na několik měsíců otevřen. V roce 2012 se má úplně zavřít a o dva roky později se z něho má stát gastronomická nadace a kreativní centrum.   Tento podnik britský časopis Restaurant několikrát označil za nejlepší restauraci na světě.   Adriá způsobil ve světě kulinářů loni v lednu poprask, když oznámil uzavření své slavné restaurace. Katalánský kuchař vyvolal ve vysoké gastronomii od poloviny 90. let revoluci svou novou takzvanou molekulární kuchyní.   pel dr  