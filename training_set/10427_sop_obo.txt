 Do Světového dne pro fair trade se v ČR zapojilo přes 2500 lidí  --------------------    Ke zpravodajství: AUDIO   Změnili jsme dlouhý titulek. Zprávu jsme rozšířili o celostátní a backgroundové informace v 1. a 2. odst. Upravili jsme formulaci v 1. větě 3. odst. Ve 2. větě 3. odst. jsme doplnili informace o počtu účastníků v Liberci. V 8. odst. jsme doplnili informace o akci v jiných městech.   --------------------    Praha/Liberec 14. května (ČTK) - Více než 2500 lidí se dnes v 41 městech a obcích Česka zúčastnilo veřejného pikniku, který byl součástí Světového dne pro fair trade. Snídali produkty z fairtradové, bio a lokální produkce, čímž vyjádřili svůj zájem o výrobky, při jejichž výrobě nebyla porušována lidská práva, poškozováno životní prostředí či zneužita dětská práce. ČTK o tom informoval koordinátor akce Stanislav Komínek ze společnosti NaZemi.   "Tak obrovský zájem jsme nečekali. Je jasné, že u lidí stoupá zájem o potraviny, které splňují přísná ekologická a sociální kritéria," řekl k akci, jejíž unikátnost podle něj doplňuje i fakt, že se skupinky v jednotlivých městech přihlásily do akce dobrovolně. Světový den pro fair trade se koná vždy druhou sobotu v květnu a letos se celosvětově slaví už podesáté. Loni snídalo po celém světě v jednu chvíli přes 110.000 lidí.   Například v centru Liberce si dnes lidé mohli dát ke snídani kávu, čaj nebo sušenky či banán označené jako fair trade. Na prostranství u obchodního centra nedaleko Benešova náměstí, kam přišlo snídat 257 lidí, jim je spolu s kolegy nabízel ředitel liberecké zoologické zahrady David Nejedlo. Liberecká zoo se ke dni pro fair trade nepřipojila náhodou. Zahrada produkty ze spravedlivého obchodu odebírá už několik let a nabízí je i svým návštěvníkům.   Fair trade je způsob obchodu s drobnými pěstiteli z rozvojových zemí. Ti díky němu mají za svou práci dostat takovou výkupní cenu, která odpovídá nákladům na výrobu a zaručuje jim současně důstojný život. Podle Nejedla se totiž situace lidí v zemích třetího světa promítá i do způsobu, jakým pečují o přírodu a zvířata ve svém okolí.   "Neuděláme-li něco pro lidi, kteří žijí v těchto oblastech a kteří jsou většinou chudí, tak nemůžeme čekat, že oni začnou aktivně přemýšlet o ochraně životního prostředí a zvířat, která kolem nich žijí. Zkráceně, budu-li mít hlad, půjdu si ulovit antilopu," vysvětlil ředitel důvody, proč se zoo snaží spravedlivý způsob obchodu podporovat. Zvířata ze zemí, kde může fair trade pomoci, totiž liberecká zoo chová.   Lidé mohli u obchodního centra posedět, posnídat a nebo si se zástupci zoo popovídat a prohlédnout si výstavu, na které se dozvěděli o důvodech a pravidlech fair trade. U stolků a tabulí se zastavovali jednotlivci i rodiny s dětmi. Mnozí z nich už produkty ze spravedlivého obchodu znali. "O fair trade výrobky se rozhodně zajímáme. Kupujeme fair trade kávu i další zboží, pokud to jde," řekla například Tereza Greslová, která se dnes do centra Liberce vydala s rodinou.   Zájmem kolemjdoucích o netradiční snídani byl překvapený i ředitel zahrady. "My Češi jsme takové povahy, že když někde něco je, tak se tam bojíme a stydíme jít. A tady mě překvapuje, kolik lidí se zastaví a ptá se," poznamenal Nejedlo. Základ dnešní snídaně tvořilo fair trade kakao, káva, čaj a také ovoce. "Až bude fair trade bůček a vepřová, tak třeba uděláme i nějaký oběd a večeři," dodal s úsměvem ředitel zoo.   Lidé přišli na akci i jinde. V Semilech jich snídalo 60, v Blansku si 43 lidí pochutnalo v zámeckém parku na krupičné kaši s férovým kakaem, v Brně na Kraví hoře piknikovalo asi 100 lidí, na pražské Kampě 85 a ve Vsetíně dokonce 500. "150 lidí přišlo na snídani, ostatní přišli původně na farmářské trhy," řekla organizátorka Iva Koutná z ekoporadny.   V České republice jsou výrobky s označením fair trade stále populárnější a rozšiřuje se i spektrum druhů, které jsou k dostání. Kromě specializovaných prodejen už je nabízejí i některé obchodní řetězce. Nejvíce lidé nakupují kávu a čaj nebo čokoládu a další cukrovinky. Část zisku z prodeje výrobků se značkou fair trade putuje do společného fondu, z něhož se financují projekty sociálního rozvoje a ochrany životního prostředí.   jem hš  