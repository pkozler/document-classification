 Hřibovité houby zatím podle mykologů nerostou  --------------------    Ke zpravodajství: ilustrační FOTO ve Fotobance  ID foto:  FO01038321    --------------------    Praha 12. května (ČTK) - Čirůvka májovka a závojenka podtrnka patří k zatím stále nepříliš hojným druhům jedlých hub, které by houbaři mohli v těchto dnech nalézt v přírodě. Na hřibovité houby si ale zatím musí ještě počkat. I přes občasný výskyt dešťových přeháněk panuje v českých a moravských lesích i nadále sucho, řekl dnes ČTK Jaroslav Landa z České mykologické společnosti.   "Vláhy není stále mnoho, takže růst hub tím bude i nadále limitovaný," uvedl Landa. V košících houbařů se již přibližně tři týdny objevují nejčastěji čirůvky májovky, které rostou obvykle v zahradách, ale i v teplejších a světlejších lesích. Tuto jedlou houbu pak doplňuje závojenka podtrnka, s níž se mohou houbaři opět setkat obvykle na okrajích lesů a také v sadech.   Mykologové již zaznamenali i výskyt pečárek i smržů, jejichž růst se však s koncem května zastaví. "Jednotlivě se objevují jarní houby jako polnička raná nebo některé druhy hnojníku," dodal Landa.   Z vřeckatých hub lze narazit na poměrně vzácného ucháče obrovského. I když hřibovité houby obvykle začínají růst již po prvním květnu, v lesích se prý zatím neobjevují.   Také na jaře rostou jedovaté houby. Určité nebezpečí představuje závojenka jarní, známá také pod názvem zvonovka jarní. Její záměna za závojenku podtrnku je však podle Landy málo pravděpodobná. Jedovaté látky obsahuje dále i ucháč obecný, který je na rozdíl od svého jedlého "bratrance" ucháče obrovského menší, tmavší a má také odlišný klobouček.   Pavel Hortig jnd  