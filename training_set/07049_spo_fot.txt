 Zlatý míč FIFA obhájil argentinský fotbalista Messi  --------------------    Ke zpravodajství: PROFIL; FOTO/aktuality   Doplnili jsme předposlední a aktualizovali jsme 5. a poslední odstavec.   --------------------    Curych 10. ledna (ČTK) - Zlatý míč FIFA pro nejlepšího fotbalistu světa za rok 2010 dnes získal Lionel Messi. Argentinský útočník obhájil loňské prvenství, když v prestižní anketě porazil spoluhráče z Barcelony Španěly Andrése Iniestu a Xaviho Hernándeze.   Třiadvacetiletý Messi je považován za nejlepšího fotbalistu světa, ovšem letos ve Zlatém míči triumfoval poměrně překvapivě, neboť favorizován byl Iniesta. A to především proto, že k výborným výkonům Barcelony přidal spolu se Xavim i titul mistrů světa. Iniesta navíc zařídil vítězný gól ve finále.   "Jestli jsem to loni čekal, tak letos určitě ne," přiznal Messi, který se v minulé sezoně v dresu Barcelony stal díky 34 brankám nejlepším střelcem španělské ligy a pomohl Barceloně k obhajobě titulu. V aktuálním ročníku je s osmnácti góly zatím druhý za Cristianem Ronaldem z Realu Madrid. Celkem za rok 2010 nastřílel v klubu 58 branek. S Argentinou však na MS vypadl již ve čtvrtfinále.   V hlasování získal Messi 22,65 procenta hlasů, druhý Iniesta 17,36 a třetí Xavi 16,48 procenta. V původní nominaci bylo 23 hráčů.   Trenérem roku se stal José Mourinho, s nímž Inter Milán vyhrál Ligu mistrů i italskou ligu. Současný kouč Realu Madrid získal téměř 36 procenta hlasů a o necelá tři procenta porazil Vicenteho Del Bosqueho, který dovedl Španělsko k premiérovému titulu mistrů světa, i Josepa Guardiolu z Barcelony.   Nejlepší fotbalistkou je popáté za sebou Brazilka Marta, která již počtvrté v řadě porazila Němku Birgit Prinzovou. Trojici oceněných doplnila další Němka Fatmire Bajramajová.   Německý ženský fotbal kraloval i v trenérské kategorii, kde triumfovala trenérka seniorské reprezentace Německa Silvia Neidová.   Na slavnostním vyhlášení v Curychu byly uděleny i další trofeje. Puskásovu cenu za nejhezčí gól získal Turek Hamit Altintop za svůj volej v kvalifikačním utkání proti Kazachstánu. Cenu mu předal brankář Andrej Sidělnikov, kterému Altintop gól dal.   Cena fair play obdržela ženská reprezentace Haiti do 17 let, který se musela vypořádat s následky ničivého zemětřesení. Cenu prezidenta FIFA získal jihoafrický arcibiskup Desmond Tutu za pomoc při pořádání mistrovství světa.   Vyhlášena byla i nejlepší jedenáctka roku podle názoru více než padesáti tisíc profesionálních fotbalistů. Ti do branky zvolili Španěla Ikera Casillase, který dostal přednost před jediným nominovaným zástupcem České republiky Petrem Čechem.   I v této kategorii vládla Barcelona, která měla mezi jedenácti vybranými hráči hned šestičlenné zastoupení. Iniestu, Xaviho a Messiho doplnili stopeři Carles Puyol a Gerard Piqué a útočník David Villa. Jedenáctku poté doplnila trojice z Interu Milán Maicon, Lúcio a Wesley Sneijder a Cristiano Ronaldo z Realu Madrid.   Ocenění Zlatý míč FIFA vzniklo v roce 2010 sloučením anket pořádaných FIFA a francouzským magazínem France Football. Vítěz je vybrán na základě hlasování novinářů, reprezentačních trenérů a kapitánů.   Trenér české reprezentace Michal Bílek dal na první místo Messiho před Cristianem Ronaldem a Xavim. Pro kapitána Tomáše Rosického byl králem fotbalistů rovněž Messi před Xavim a Sneijderem.   Ve volbě nejlepších trenérů se Bílek s Rosickým shodli. Podle obou vyhrál Del Bosque před Mourinhem a Bertem van Marwijkem, který dovedl Nizozemsko do finále MS. Van Marwijk v minulosti vedl Rosického v Dortmundu.   Za česká média dostali hlasy Uruguayec Diego Forlán, Casillas a Messi.   Do hlasování se zapojil i trenér ženské reprezentace Vladimír Hruška, který v kategorii fotbalistek hlasoval pro vítěznou Martu. Stejného názoru byla i kapitánka Lucie Heroldová.   svd ura  