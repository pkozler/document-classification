 Celníci na Náchodsku odhalili pašeráky léků na výrobu pervitinu  Náchod 14. ledna (ČTK) - Celníci nedaleko hraničního přechodu do Polska v Náchodě ve čtvrtek odhalili dva pašeráky léků na výrobu pervitinu. Dva Češi ve věku 36 a 40 let měli při cestě z Polska v autě téměř 3000 tablet léků obsahujících pseudoefedrin. ČTK o tom dnes informovala mluvčí hradeckých celníků Jitka Fajstavrová.   V autě celníci vedle léků s označením Sudafed objevili i aplikační roztok do injekčních stříkaček a další pomůcky pro výrobu a užívání drog. Lék Sudafed, který není registrovaný pro prodej v České republice, obsahuje v každé tabletě 60 miligramů pseudoefedrinu. Ze zajištěného množství léků by se dalo vyrobit přes 100 gramů pervitinu.   Oběma podezřelým mužům hrozí za nedovolenou výrobu a jiné nakládání s omamnými a psychotropními látkami a jedy až deset let vězení.   Loni celníci na východě Čech odhalili a zajistili více než 16.000 tablet léků s pseudoefedrinem. Jednalo se převážně o léky nazvané Sudafed, Modafen, Disophrol Retard, Claritina Active, Cirrus a Clarinase.   ry mol  