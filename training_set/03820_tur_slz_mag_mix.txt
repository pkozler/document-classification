 Armani staví hotel nedaleko neklidného severního Kavkazu  Moskva 28. ledna (ČTK) - Italský módní návrhář Giorgio Armani staví hotel nedaleko neklidného severního Kavkazu. Luxusní hotel se stovkou pokojů bude stát v ruském regionu Stavropol. Informoval o tom dnes podle agentury DPA ruský list Kommersant.   Náklady na výstavbu hotelu by podle listu měly činit zhruba 150 milionů dolarů (2,65 miliardy Kč). Armani loni otevřel luxusní hotel v mrakodrapu Burdž Chalífa v Dubaji, který je nejvyšší budovou na světě. V příštích letech plánuje i další investice, například v Itálii, Maroku, Egyptě a Spojených státech.   Kavkazské republiky, hlavně Ingušsko a Dagestán, jsou v poslední době prakticky denně dějištěm ozbrojeného násilí, přestřelek, únosů a atentátů. To způsobilo pokles investic v regionu, nezaměstnanost a emigraci.   O severním Kavkaze se nyní mluví i v souvislosti s pondělním útokem na moskevském letišti. K odpovědnosti za atentát, při němž zahynulo 35 lidí, se dosud nikdo nepřihlásil. Podle ruských bezpečnostních sil však akce nese znaky extremistů, kteří bojují za vytvoření islámského státu na ruském severním Kavkaze.   pmh mha  