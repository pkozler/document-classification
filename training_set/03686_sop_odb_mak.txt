 Výdaje na sociální věci a zaměstnanost loni vzrostly na 500 mld.  Praha 16. května (ČTK) - Výdaje státu na sociální věci a politiku zaměstnanosti loni vzrostly na 500 miliard a 200 milionů korun. Proti předchozímu roku se tak zvýšily o zhruba pět miliard. Tvořily přes dvě pětiny všech peněz vydaných ze státního rozpočtu. Největší část výdajů směřovala na všechny druhy důchodů, které si celkem vyžádaly 346 miliard korun. Vyplývá to z údajů ve státním závěrečném účtu, který vláda předložila sněmovně.   Na samotné starobní důchody bylo loni zapotřebí o 21 miliard korun víc než v roce 2009. Směřovalo na ně 272 miliard korun. Loni přibylo téměř 152.000 starobních důchodců, bylo jich celkem dva a čtvrt milionu. Důvodem nárůstu je podle dřívějších informací především to, že v důsledku změny zákona o důchodovém pojištění začali na rozdíl od předchozích let invalidní důchodci pobírat starobní důchod namísto invalidního.   Podle dřívějšího vyjádření České správy sociálního zabezpečení začalo od loňského ledna platit pravidlo, že se plný invalidní důchod mění na starobní v okamžiku, kdy je jeho příjemci 65 let. Výdaje na invalidní důchody, částečné i plné, tak loni klesly o téměř 14 miliard na 47,5 miliardy korun.   Dávky státní sociální podpory loni spotřebovaly téměř 41 miliard korun, výdaje na dávky nemocenského pojištění 23 miliard korun. Na dávkách spojených s nemocí se podařilo ušetřit přes tři miliardy korun, a to díky nižší nemocnosti i změně ve vyplácení dávek.   Výdaje na státní politiku zaměstnanosti se loni meziročně snížily o půl miliardy na 24,3 miliardy korun. Na podpory v nezaměstnanosti šlo 13,4 miliardy korun. Půl miliardy korun zaplatil stát lidem jako mzdu při platební neschopnosti jejich zaměstnavatele.   Na sociálních příspěvcích se vláda snaží ušetřit. Už loni prosadila balíček škrtů, který by měl umožnit úspory asi 23,5 miliardy korun. Předlohu ale kvůli zrychlenému schválení ve sněmovně ve stavu legislativní nouze zrušil s platností od příštího roku Ústavní soud. Vláda ji proto podala do dolní komory znovu, v květnu poslanci balíček podpořili v prvním čtení.   Zákon zavádí řadu změn v nemocenském pojištění, státní sociální podpoře a ve státní politice zaměstnanosti. Jde o nemocenskou, rodičovský příspěvek, sociální příspěvek, porodné a příspěvek na péči.   nlm mbc pba  