 CK Pressburg ukončila činnost,stovky klientů mají koupené zájezdy  Doplnili jsme reakci pojišťovny UNIQA v předposledním odstavci   --------------------    Praha 16. června (ČTK) - Olomoucká cestovní kancelář CK Pressburg ukončila z ekonomických důvodů činnost. ČTK o tom dnes informoval mluvčí Asociace českých cestovních kanceláří a agentur Tomio Okamura. Několik stovek klientů kanceláře má koupené zájezdy nebo jsou na dovolené, nyní se jedná o následujících krocích vůči těmto lidem, dodal Okamura.   Po CK Karma tours, která z ekonomických důvodů skončila před 14 dny, jde o druhou cestovní kancelář, která v letošním roce ukončila činnost.   Zrušení živnostenského oprávnění Pressburgu k provozování cestovní kanceláře již podle Okamury nabylo právní moci. CK Pressburg patří mezi nejstarší české cestovní kanceláře, na českém trhu působí již od roku 1993, ročně odbavila přibližně 5000 klientů a specializovala se především na zájezdy na Slovensko, do Maďarska, Polska a v tuzemsku.   V současné době má u CK Pressburg několik stovek klientů koupené zájezdy nebo jsou na dovolené. Na svých stránkách firma o ukončení činnosti neinformuje a dál nabízí zájezdy.   CK Pressburg byla loni pojištěna proti úpadku u pojišťovny UNIQA, ale v letošním roce už není, protože ta ji neprodloužila smlouvu. "UNIQA je připravena okamžitě odškodnit klienty, kteří zakoupili s velkým předstihem svůj zájezd ještě v době platnosti pojištění v průběhu loňského roku a letos už nemají možnost zakoupené služby čerpat. Bude záležet na tom, jak rychle nám CK poskytne svoji součinnost. Na zájezdy zakoupené klienty v roce 2011 již CK toto pojištění neměla, a nejsou tudíž tímto způsobem kryty," řekla ČTK mluvčí UNIQA Eva Svobodová.   V České republice v současnosti působí 1420 cestovních kanceláří, které loni prodaly 2,225 milionu zájezdů.   jsa fd vju mha  