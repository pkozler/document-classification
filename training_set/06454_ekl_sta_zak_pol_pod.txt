 Občanské sdružení žaluje Plzeňský kraj kvůli spalovně  Chotíkov 21. ledna (ČTK) - Sdružení pro udržitelný rozvoj obce Chotíkov podalo k soudu žalobu na krajský úřad Plzeňského kraje za jeho údajně nezákonný postup ve věci plánované spalovny odpadů v Chotíkově u Plzně. Kraj podle sdružení vydal rozhodnutí, že záměr na výstavbu spalovny nemá významný vliv na životní prostředí, a proto nebude posuzován podle zákona. U soudu se chtějí aktivisté domoci řádného posouzení vlivů na životní prostředí (EIA) a účasti veřejnosti na celém procesu. Krajský radní pro životní prostředí Petr Smutný (ČSSD) dnes ČTK řekl, že je přesvědčen, že úředníci postupovali správně.   "Necháme to na rozhodnutí soudu," dodal jen. Už dříve podali na kraj stížnost také ekologové z hnutí Děti Země.   "Úředníci ignorovali naše připomínky i připomínky mnoha dalších občanů, několika občanských sdružení a dokonce i České inspekce životního prostředí a Krajské hygienické stanice Plzeňského kraje," uvedla Kateřina Moučková ze sdružení. Podle ní jsou obyvatelé Chotíkova jsou opakovaně obelháváni zástupci Plzeňské teplárenské, jež má být investorem spalovny, i představiteli Plzně a Plzeňského kraje   Aktivisté si stěžují, že politici i firma nejdříve tvrdili, že spalovna bude na 60.000 tun odpadu ročně. V procesu EIA už zvýšili kapacitu skoro na 100.000 tun a začíná se mluvit i o ještě mnohem větších objemech. "Porušen byl i slib, že projekt bude nezávisle posouzen z hlediska dopadů na životní prostředí a to včetně veřejného projednání," tvrdí Moučková.   Milan Reiniger se sdružení označil rozhodnutí kraje za absurdní, nezákonné a zcela ojedinělé. "Krajský úřad ignoroval naši žádost o doplnění oznámení Plzeňské teplárenské, i naši námitku o podjatosti úředníků," dodal. Podle něj je postup kraje veden urputnou snahu o urychlení celého procesu stavby, aby mohla firma čerpat ještě letos dotace z EU.   Krajský úřad loni v listopadu zveřejnil závěr zjišťovacího řízení plánu na Závod na energetické využití komunálního odpadu Chotíkov. Dospěl k závěru, že záměr spalovny zhruba za 2,5 miliardy korun, která má stát do roku 2016, nemá významný vliv na životní prostředí, a proces EIA tak byl dokončen a nemusí být dále posuzován. Investor Plzeňská teplárenská nyní připravuje podklady pro územního rozhodnutí.   Lada Pešková sap  