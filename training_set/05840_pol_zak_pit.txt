 Bin Ládinova smrt je na internetu magnetem pro podvodníky  --------------------    Ke zpravodajství: FOTO/aktuality   --------------------    Washington 3. května (ČTK) - Smrt vůdce teroristické sítě Al-Káida je na internetu mimořádným lákadlem pro podvodníky a tvůrce spamů, kteří světovou počítačovou síť okamžitě zaplavili odkazy slibujícími fotografie či videozáznam mrtvého Usámy bin Ládina. Po kliknutí na link ovšem uživatele může čekat počítačový virus či jiný druh škodícího softwaru, varují odborníci, které dnes cituje list Los Angeles Times.   Žádné oficiální fotografie či videozáznam mrtvého bin Ládina zveřejněny nebyly, a proto by uživatelé měli být velmi opatrní, na co klikají a nenechat se nalákat. Na Facebooku se například objevil podvodný link tvářící se, jako by byl ze zpravodajského serveru BBC, a pod titulkem "Usáma bin Ládin zabit" nabízející odklik na videonahrávku s jeho smrtí. Po kliknutí byl ale uživatel přesměrován na externí stránku podobající se Facebooku, kde byl vyzván k zadání přihlašovacího kódu na sociální síť.   "Zlí hoši jsou rychlí," varuje Fabio Assolini z počítačové bezpečnostní firmy Kaspersky Labs. "Okamžitě (po bin Ládinově smrti) infikovali výsledky vyhledávání na Googlu." A pokud uživatel na některý z těchto "otrávených" linků klikne, dočká se viru - anebo varování, že jeho počítač byl virem napaden a je třeba, aby si stáhl antivirový program, který je ovšem sám často virem.   Podvodníci často zneužívají zájmu uživatelů internetu o velké světové události či celebrity, ale v tomhle případě se zdá, že kybernetické podsvětí pracovalo obzvláště rychle. Stejná reakce ovšem následovala například po zemětřesení a cunami v Japonsku, kdy se na webu brzy objevily stránky či reklamy a začaly kolovat e-maily s cílem ukrást peníze určené pro oběti katastrofy.   dk šeb  