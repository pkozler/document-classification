 Archeopark ve Všestarech na Hradecku by měl přilákat tisíce lidí  --------------------    Ke zpravodajství: AUDIO   --------------------    Všestary (Hradecko) 10. května (ČTK) - Archeopark pravěku, jehož výstavbu ve Všestarech na Hradecku chystá Královéhradecký kraj, by měl po dokončení ročně přilákat až 30.000 školáků, studentů a turistů z celé České republiky i ze zahraničí. Měl by se tak stát jedním z významných turistických lákadel regionu. Novinářům to dnes řekl odborný garant projektu Radomír Tichý z Univerzity Hradec Králové.   Stavba pravěké vesnice by měla začít letos v srpnu. Pokud vše půjde hladce, dostavěna by měla být v září 2012. Náklady se předpokládají asi 47 milionů korun, z nichž téměř 40 milionů korun pokryje dotace Evropské unie. "Skutečné náklady ukáže až soutěž na stavební firmu. Soutěž by měla začít na konci května," řekl náměstek hejtmana Vladimír Derner.   Projekt, který zájemce seznámí s řemesly, zvyky a obyčeji pravěkých lidí, je podle Tichého v Česku ojedinělý tím, že kombinuje expozici ve volné přírodě s expozicí muzea v samostatné budově. Vesnice vznikne u již existujícího areálu Centra experimentální archeologie ve Všestarech.   Stavbaři ve Všestarech postaví vedle budovy hlavní expozice sklad archeologického materiálu, budovu modelového archeologického výzkumu, neolitický dům či stáje domácího zvířectva. V muzejní expozici lidé najdou modely a rekonstrukce archeologických vykopávek, jeskyni, důlní šachty, pohřební komory. K vidění bude velký model pravěké krajiny, v akváriu budou artefakty nalezené pod vodou. Lidé uvidí i stylizovaný obraz mamuta, který byl nalezen na Hradecku. V celé expozici bude asi 400 exponátů.   Odborným garantem všestarského archeoparku jsou experti katedry archeologie Univerzity Hradec Králové. Partnery projektu jsou kromě hradeckého kraje hradecké Muzeum východních Čech a obec Všestary, která pro areál poskytla pozemek.   Provozování archeoparku bude mít na starosti krajem a univerzitou založená obecně prospěšná společnost. Pokud by provoz pravěké vesnice byl ztrátový, potřebné finance na vyrovnání schodku by podle Dernera poskytl kraj formou dotace.   Návštěvníci se k archeoparku dostanou po nové cestě, kterou doplní parkoviště. Součástí projektu je také vyznačení nové cyklotrasy, která spojí pravěký areál ve Všestarech se sídlem hradeckého kraje v centru Hradce Králové. Trasa dlouhá 12 kilometrů povede do Všestar po místních archeologicky význačných lokalitách, u nichž budou naučné tabule.   Centrum experimentální archeologie ve Všestarech vzniklo v roce 1998. Areál je od roku 2000 otevřen exkurzím škol. Zabývá se zemědělským obdobím pravěku od mladší doby kamenné do starší doby železné. Jsou zde rekonstrukce domů, dílen i pecí. Po dobu výstavby archeoparku bude centrum uzavřené.   Zdeněk Rychtera mol  