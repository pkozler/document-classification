 Povodňová vlna na Rýnu a Mosele už kulminuje, škody malé  --------------------    Ke zpravodajství: FOTO/aktuality   Celkově jsme aktualizovali o kulminaci a předpoklad, že škody nebudou velké, a doplnili jsme situaci na Weseře (odstavec 5).   --------------------    Berlín 10. ledna (ČTK) - Na Rýnu a jeho přítoku Mosele na západě Německa dnes kulminovala povodňová vlna. V Koblenci na soutoku obou řek voda zaplavila sklepy, odpolední kulminace však naznačila, že tentokrát vyjde toto historické město z velké vody bez větších škod. Napsala to agentura DPA s odvoláním na povodňové středisko. V Kolíně nad Rýnem má hladina řeky dosáhnout nejvyššího stavu v úterý.   V Koblenci se hladina vody v době kulminace přibližovala úrovni osmi metrů, zatímco při velkých povodních v letech 1993 a 1995 přesáhla devět metrů. Normální hladina je na úrovni 2,4 metru. Město podle Ehlera Fella z povodňového centra v Mohuči zřejmě z napjaté situace vyvázne bez vážnější újmy. Na takzvaném německém rohu u soutoku Rýna a Mohuče v centru města dnes ale úřady počítají s rozsáhlým omezením dopravy. Některé silnice zůstávají uzavřeny.   Dále po proudu v Kolíně nad Rýnem stoupala voda zřetelně pomaleji, než se očekávalo. Hladina zde má dosáhnout vrcholu až v úterý ráno, vzhledem k systému zábran a čerpadel se však velkoměsto cítí poměrně v bezpečí. Na Mosele se situace během dne stabilizovala. Z malebného městečka Cochem, které leží v zákrutě Mosely ve spolkové zemi Porýní-Falc, dnes ráno policie hlásila uklidnění. Od neděle jsou tam pod vodou nábřežní domy a ulice. V sousedním Zellu byla odčerpána voda z historického centra. Už v neděli večer se začalo s čištěním ulic.   "Vesměs je tu tendence pomalého, ale soustavného klesání vody," shrnulo povodňové centrum pro Moselu v Trevíru.   Kritická zůstává situace na Weseře v Dolním Sasku. "Víkendové deště způsobily, že povodňová vlna je vyšší, než jsme čekali," uvedla mluvčí zemského podniku vodního hospodářství (NLWKN). V obci Hannoversch Münden, kde soutok říček Werra a Fulda vytváří Weseru, byly části starého města už pod vodou. Podle DPA ale hladina už mírně klesá.   Oddechnout si zatím nemohou některé postižené oblasti na východě Německa. Situace na Odře a Sprévě je stabilní, ale na Labi a jeho přítocích na severozápadě spolkové země Braniborsko dnes hladiny lehce stouply. Na řece Stepenitz, jednom z přítoků Labe, byl vyhlášen třetí, tedy druhý nejvyšší stupeň povodňové aktivity. Protože tu sníh ještě zcela neroztál, může hladina ještě stoupat.   Také na jihu Braniborska dnes ráno nadále stoupala řeka Černý Halštrov (Schwarze Elster). V oblasti kolem soutoku Halštrova s Labem nedaleko města Wittenberg by mohl být vyhlášen i čtvrtý stupeň povodňového nebezpečí.   Na Odře se během noci situace poněkud uklidnila, ale na úlevu je ještě brzy. "Hladina nám tu mírně klesla, zhruba o 20 až 30 centimetrů," hlásil brzy ráno mluvčí policie z Frankfurtu nad Odrou.   S napětím se však očekává, co udělají ledové kry na řece Vartě, která se vlévá do Odry z Polska. Na té by totiž nahromaděný led mohl způsobit opětovné vzedmutí hladiny a ovlivnit i Odru.   Už o víkendu v Německu v souvislosti s velkou vodou a oblevou zemřeli nejméně dva lidé.   ik zdp mik  