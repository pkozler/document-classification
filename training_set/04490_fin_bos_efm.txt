 Podnikatel Mamut se stal akcionářem banky Nomos  Moskva 10. května (zpravodaj ČTK) - Známý ruský podnikatel a obchodní partner nejbohatšího Čecha Petra Kellnera Alexandr Mamut se stal akcionářem druhé největší ruské soukromé banky Nomos, ve které má Kellnerova skupina PPF téměř třicetiprocentní podíl. Mamut však podle dnešního vydání listu Vedomosti získal v bance výrazně menší podíl, než původně plánoval. Sama banka se zdržuje vyjádření.   Mamut se, obdobně jako švédský fond East Capital, chystal investovat až 100 milionů dolarů (asi 1,7 miliardy Kč) do akcií, které Nomos minulý měsíc nabídl na burzách v Londýně a Moskvě. Oba zájemci však podle listu získali méně, protože poptávka po akciích banky trojnásobně převýšila nabídku; Mamut prý utratil jen přibližně polovinu z ohlášené sumy a získal tak v bance podíl okolo 1,7 procenta.   Nomos, Mamut, East Capital i PPF se zdrželi komentáře.   Během nabídky akcií, která celkem vynesla 808 milionů dolarů (asi 13,6 miliardy Kč), plně prodal svůj téměř devatenáctiprocentní podíl v bance slovenský podnikatel Roman Korbačka. Původně se odhadovalo, že Nomos z nabídky na burzách a z dodatečné emise akcií následující po IPO v celkovém objemu 25 procent kapitálu získá nejméně 718 milionů dolarů.   Analytici připomínají, že Mamut je už společníkem klíčových akcionářů Nomosu, skupin Ist Alexandra Nesise a PPF, v těžební společnosti Polymetal. Svého času také Mamut prodal svůj podíl v pojišťovně Ingosstrach českým investorům ze skupiny PPF Investments.   Investice do banky se jeví v střednědobé perspektivě výhodnou; Nomos má podle Leonida Slinčenka z Uralsibu dobrou pozici v oživujícím se ruském bankovním sektoru, konsoliduje svá aktiva, rozvíjí síť poboček a od nedávna disponuje i silnou dceřinou banku v bohatém Chanty-Mansijském regionu.   Za loňský rok Nomos, bez přihlédnutí k výsledku Chanty-Mansijské banky, vykázal čistý zisk 7,4 miliardy rublů a aktiva banky stoupla na 530,2 miliardy rublů.   msk mha  