 Francouzskou krajní pravici vede Le Penová  --------------------    Ke zpravodajství: FOTO/aktuality   Rozšířili jsme o vyjádření Le Penové po nástupu do čela FN, místní komentáře k její volbě a background.   --------------------    Tours (Francie) 16. ledna (ČTK) - Do čela francouzské krajně pravicové Národní fronty (FN) dnes nastoupila podle očekávání Marine Le Penová. Rozhodla o tom členská základna v hlasování, jehož výsledky byly dnes oznámeny na závěrečném dni sjezdu strany ve francouzském Tours. Podle místních komentářů tak nejspíš posílí vliv FN, s jejímiž postoji se podle deníku Le Figaro ztotožňuje stále více Francouzů.   Dvaačtyřicetiletá právnička a europoslankyně převzala místo po svém dvaaosmdesátiletém otci a zakladateli strany, jímž je doyen francouzské krajní pravice Jean-Marie Le Pen, který se sám rozhodl odstoupit. Dosud byla místopředsedkyní strany.   Vysoká, energická a výřečná blondýna Le Penová prosazuje umírněnější a přívětivější podobu strany a bude podle všeho přijatelnější pro více voličů; už nyní se o ní píše jako o žhavé kandidátce v prezidentských volbách na jaře 2012.   "Beru to tak, že jsme již v předvolební kampani," prohlásila ihned po oznámení svého zvolení. "Zvolením Marine Le Penové členové schválili také politický projekt, který jsem jim předložila," zdůraznila před účastníky sjezdu politička, která podle AFP prosazuje moderní krajní pravici po vzoru svých kolegů v Nizozemsku, Švédsku a Maďarsku. Tato krajní pravice se živí hlavně strachem Evropanů ze ztráty národní identity a islámu.   Podle Le Figaro vyjádřilo v průzkumu 20 procent lidí připravenost Le Penovou v prezidentských volbách případně volit, u přívrženců vládního Svazu pro lidové hnutí (UMP) prezidenta Nicolase Sarkozyho je to dokonce 28 procent.   Daří se jí získávat lidi tradičními tématy FN. Její postoje k bezpečnosti oceňuje 46 procent respondentů, k přistěhovalectví 30 procent a k islámu 24 procent voličů. Vyhýbá se židovským a dalším otázkám, kterými šokoval její otec, a nově tato dvakrát rozvedená matka tří dětí zařazuje do svých projevů sociální aspekty.     Le Penová získala 67,65 procenta hlasů, zatímco její jediný rival Bruno Gollnisch, který patří k radikálnímu křídlu strany, jen 32,25 hlasů, upřesnila místní média. Členové strany hlasovali již před sjezdem a výsledky byly známy už v pátek večer, ale bylo dohodnuto, že se oficiálně oznámí až dnes. Jednalo se o první podobné hlasování v FN, Le Pen byl vždy volen účastníky sjezdu aklamací.   pek sd  