 Senát asi schválí novelu o DPH, která má omezit daňové úniky  Praha 12. ledna (ČTK) - Senát zřejmě schválí vládní novelu, která má pomoci omezit daňové úniky z daně z přidané hodnoty. Zavádí kvůli tomu ručení odběratele za DPH, která záměrně nebyla odvedena jeho dodavatelem. Novelu dnes doporučil jednomyslně schválit senátní ústavně-právní výbor. Horní komora bude předlohu, která také umožní umožní vracet daň u obtížně vymahatelných pohledávek a v některých případech ji odepsat, schvalovat v závěru ledna.   Nový princip ručení za nezaplacenou daň se bude vztahovat na případy, kdy kupující odebere zboží, zaplatí za něj sjednanou cenu včetně daně, ale prodávající už ji neodvede státu, přičemž kupující to vzhledem k ceně mohl přinejmenším předpokládat. Opatření má postihnout především ty, kteří se záměrně spojí s cílem vylákat od státu odpočet daně, řekl senátorům náměstek ministra financí Ladislav Minčič.   Proti novému ustanovení se stavěli někteří podnikatelé. Například viceprezident Unie středního stavu ČR Jaromír Schubert už dříve upozorňoval, že kupující nemá možnost jakkoliv ovlivnit, jak se prodávající zachová a zda daň odvede. Ministr financí Miroslav Kalousek (TOP 09) ale už ve sněmovně poukázal na to, že podle daňového řádu bude muset nést důkazní břemeno finanční úřad a nikoli poplatník.   Novela také využívá evropské směrnice o DPH k převedení daňové povinnosti na příjemce plnění u vybraných komodit. Tuto možnost Česko zatím využívalo pouze u dodání zlata, nově bude platit i pro dodání šrotu a odpadu včetně jeho zpracování, obchodování s emisními povolenkami a od příštího roku i pro poskytování stavebních prací. Nová úprava má také ztížit daňové úniky v případě obchodování s pohonnými hmotami, tak že základem daně bude u pohonných hmot v daňových skladech cena včetně spotřební daně. Zákon by tak mohl zabránit daňovým únikům v rozsahu půl miliardy až 2,5 miliardy korun.   Novela má také umožnit podnikatelům odepsat DPH z pohledávky za dlužníkem, který mu nezaplatil, protože se ocitl v insolvenci. Pohledávka bude muset být starší šesti měsíců. Nástroj bude možné využít až tři roky zpětně a stát předpokládá, že většina plátců ho využije už v příštím roce, kdy také nastane největší propad příjmů, a to 2,1 miliardy korun.   mhm vju  