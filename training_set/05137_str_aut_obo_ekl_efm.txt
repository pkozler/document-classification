 Nejprodávanějším autem v Japonsku byl loni hybrid Toyota Prius  Tokio 11. ledna (ČTK) - Nejprodávanějším automobilem v Japonsku se v loňském roce stal hybridní model Toyota Prius. Vyplývá to podle agentury AP z dnešních údajů Japonské asociace obchodníků s automobily (JADA). Japonská automobilka Toyota Motor loni zvýšila prodej vozů Prius na domácím trhu o 51 procent na rekordních 315.669 vozů.   "Prius byl mezi spotřebiteli obrovsky populární. Jeho prodej byl podpořen dotacemi a daňovými úlevami pro ekologické automobily," uvedl mluvčí JADA. Hybridní automobily kombinují různé druhy pohonu, nejčastěji benzinový a elektrický, což umožňuje úsporu pohonných hmot. Toyota je zatím v oblasti hybridních vozů jasnou světovou jedničkou.   Prius vstoupil v roce 1997 jako první hybridní automobil na trh a je dosud nejprodávanějším vozem svého druhu. Jeho úspěch je pro Toyotu světlým bodem v době, kdy se firma snaží napravit si svou pověst pošramocenou rozsáhlým svoláváním automobilů k opravě problémů s nechtěným zrychlováním. Toyota je nyní největší automobilkou na světě.   pmh vju      