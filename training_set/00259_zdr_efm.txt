 Mělnická nemocnice prodává budovu, kde léčí dlouhodobě nemocné  Mělník 27. ledna (ČTK) - Mělnická nemocnice plánuje prodat areál s budovou v Bezručově ulici, kde sídlí léčebna dlouhodobě nemocných. Lůžka následné péče ošetřovatelského typu chce přesunout do svého hlavního areálu v Pražské ulici. ČTK to řekl ředitel nemocnice Tomáš Jedlička.   "Z výnosu prodeje chceme rekonstruovat budovy uvnitř areálu nemocnice a péči pak přesunout tam," uvedl Jedlička. Péče, kterou dnes nemocnice na oddělení ošetřovatelské péče poskytuje, tak zůstane i pak zachována. Léčebna dlouhodobě nemocných disponuje 93 lůžky.   Nemocnice plánuje přesun zejména z ekonomických důvodů. Jen na energiích by ušetřila dva miliony korun. "Bude to také blíž všem službám - jak nemocničním, tak stravovacím a dalším," řekl Jedlička. K dispozici má už zpracovanou analýzu od realitní společnosti na možnosti prodeje. Podle ní by měl areál sloužit zpočátku pro pro sociální a podobné služby, proto chce nemocnice nemovitost nabídnout ke koupi nejdříve městu nebo krajskému úřadu.   Soukromý špitál v budově vznikl v roce 1841 jako nemocnice milosrdných sester řádu svatého Karla Boromejského. Založil ji kníže František Lobkowicz a jeho sestra Helena. Zpočátku tam působily jen čtyři Boromejky, v roce 1854 byl areál rozšířen přístavbami. Dnešní podobu získala v roce 1935. Počet lůžek se z původních 16 zvýšil v roce 1936 na 170. Nemocnice byla vyhledávána jako útočiště starých, většinou již nevyléčitelných lidí, kteří potřebovali paliativní péči.   Soukromou mělnickou nemocnici provozuje a vlastní a.s. Mělnická zdravotní, jejímž jediným akcionářem je Kooperativa pojišťovna. Nemocnice byla zprivatizována v roce 2007, kraj ji tehdy prodal za zhruba 80 milionů korun.   zik mol  