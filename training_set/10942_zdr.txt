 Cenu za statečnost dostali tři lékaři, tváře Děkujeme, odcházíme  Doplnili jsme informace o plesu od 3. odstavce, zprávu jsme zkrátili.   --------------------    Praha 29. ledna (ČTK) - Tři mladí lékaři, kteří jako tváře odborové kampaně Děkujeme, odcházíme riskovali kariéru, když získávali kolegy po celé republice pro podání výpovědi, se stali nositeli Ceny za statečnost za rok 2010. Lékařský odborový klub - Svaz českých lékařů udělil ceny letos potřinácté, tradičně se předávaly na reprezentačním plese lékařů českých na pražském Žofíně.   "Lékaři Pavel Vávra, Šárka Drinková a Peter Igaz projevili velkou osobní statečnost v kampani, v níž podepsalo výpověď na 3800 nemocničních lékařů. Riskovali i svoji kariéru," shrnul důvod výběru šéfredaktor časopisu České lékařské komory Michal Sojka.   Lékařský ples v osm hodin večer společně zahájili prezident České lékařské komory Milan Kubek a předseda Lékařského odborového klubu Martin Engel. V projevu neopomněli zmínit krizovou situaci ve zdravotnictví. Ovšem zároveň vyjádřili přání, aby si tím lékaři nenechali znepříjemňovat život a dokázali se v průběhu slavnostního večera bavit.   Odboráři totiž částečně dosáhli svého, ministr zdravotnictví Leoš Heger, který byl na ples také pozván, jim už nabídl část požadovaných peněz na vyšší platy. Některým protestujícím lékařům ale nyní hrozí, že se už nebudou moci vrátit na své místo. Požadují proto po ministrovi garance, které jim ale Heger zřejmě nemůže dát. V úterý by se proto mělo rozhodnout, zda akci Děkujeme, odcházíme ukončí, či zda budou v protestu pokračovat.   Po projevech obou vysoce postavených funkcionářů ovládl parket Taneční klub Astra Praha s předtančením, kterým připomněl slavné vídeňské plesy. Vystoupení profesionálních tanečníků inspirovalo k přesunu na parket i velké množství lékařů, takže se ve velkém sálu žofínského paláce tančilo od úplného začátku slavnosti.   Symbolem ocenění za statečnost je zmenšená kopie Michelangelovy sochy Davida, který proslul statečným bojem proti Goliášovi. Každý rok udílejí lékařské odbory cenu jednomu lékaři. V roce 1999 ji neudělily, nenašel se vhodný kandidát. Letos si naopak odnášejí cenu hned tři lidé.   Prvním nositelem Ceny za statečnost se v roce 1997 stal profesor Pavel Pafko, proslavený úspěšnou plicní operací Václava Havla. Dostal ji za výrok o ceně operace prezidenta Havla ve srovnání s cenou opravy prezidentova služebního mercedesu.   Mezi laureáty je za 12 předchozích ročníků paleta osobností. Kromě profesora Pafka například Bohumil Fišer, který jako ministr ČSSD výrazně zvýšil lékařům v nemocnicích platy.   O hudbu se po celý večer staral RK Band se sólisty, Bára Basiková a Peter Nagy, v malém sále vyhrával miniband Martina Pešla. Večerem provázel známý herec a moderátor Petr Rychlý.   nam tmn pba  