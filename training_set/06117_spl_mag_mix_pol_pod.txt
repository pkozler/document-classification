 Televizní medvědi z Berouna oslavili jedenácté narozeniny  --------------------    Ke zpravodajství: FOTO ve Fotobance;   ID foto: P201001130504801, P201001130508801   --------------------    Beroun 13. ledna (ČTK) - Medvědí bratři Matěj, Vojta a Kuba, známí z populárního večerníčku Méďové, dnes v Berouně oslavili jedenácté narozeniny. Z darů jim jako obvykle udělala největší radost velká balení medu a hrozny vína. Do medvědária na Městské hoře, kde žijí od svých devíti měsíců, jim jako každý rok přišel pogratulovat režisér Václav Chaloupek, který trio chlupáčů před lety uvedl na televizní obrazovku.   Mezi gratulanty nechyběli berounský starosta Tomáš Havel a jeho předchůdce Jiří Besser, jenž se oslavy letos poprvé zúčastnil coby ministr kultury. Spolu s nimi dorazily desítky lidí, kteří prostor před výběhem zcela zaplnili.   Medvídci žili nejprve u Chaloupka, když ale povyrostli, nemohl se o ně už starat. Výběh na Městské hoře v Berouně byl podle filmaře i zástupců města nejlepším řešením. Medvědí krasavci ale na svého "tátu" nezapomněli a jakmile dnes přišel, běželi ho okamžitě uvítat. Režisér to už dříve vysvětloval tím, že používá stejnou kolínskou jako v době, kdy je vodil před televizní kamerou.   Letošní zima medvědím bratrům podle ošetřovatelek prospívá. Tráví většinu času venku, válí se a dovádějí na sněhu. Třebaže se v posledních letech medvědi nevážili, odborníci odhadují, že mají něco mezi 300 a 400 kilogramy. Nejmohutnější je Kuba, nejdelší Matěj a Vojtíšek je zase podle ošetřovatelek nejšikovnější.   khj dr  