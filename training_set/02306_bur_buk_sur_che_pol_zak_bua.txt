 Cena stříbra po bin Ládinově smrti spadla o deset procent  Singapur/Hongkong 2. května (ČTK) - Cena stříbra po zprávě o smrti nejhledanějšího teroristy světa Usámy bin Ládina spadla o deset procent, a vrátila se tak na zhruba 44 dolarů (asi 717 Kč) za troyskou unci (oz; 31,1 gramu). Naopak cena zlata a ropy se snížila pouze nepatrně, zatímco akcie ve většině asijských zemí zrychlily růst. Relativně vysoké zisky naznačují i futures na evropské a americké akcie.   Stříbro tak během několika desítek minut zaznamenalo nejhlubší propad od října 2008, tedy bezprostředně po chaosu, který tehdy na finančních trzích způsobil pád obří americké banky Lehman Brothers. K prudkému propadu ceny ale podle analytiků zřejmě přispěl i fakt, že cena stříbra se v posledních dnech zvyšovala velmi výrazně, a byla tak zralá ke korekci.   "Je to impulzivní reakce na tu zprávu. Je zde riziko větší nestability," řekl jeden z makléřů v Sydney, jehož citovala agentura Reuters. "Mohou se objevit protesty na druhé straně a je možné, že Al-Káida bude chtít ukázat, že i když je vůdce mrtev, válka pokračuje," podotkl makléř. Usáma bin Ládin byl vůdcem teroristické sítě Al-Káida a mimo jiné je zodpovědný za útok na Washington a New York z 11. září 2001.   Cena zlata nejprve klesla asi o dvě procenta, později však většinu ztrát smazala a pohybovala se kolem 1553 dolarů za unci. To není daleko od rekordních 1569 dolarů, na které cena vystoupila teprve v pátek. Cena ropy nejprve klesla o procento, ale později také část ztrát smazala. Ropa Brent se tak vrátila nad 125 dolarů za barel.   "První reakce ja taková, že je to důvod k poklesu cen. Tedy pokud to znamená, že Al-Káida je oslabena," uvedl zdroj z trhů, který si nepřál být jmenován.   Finanční trhy v části Asie a Evropy jsou kvůli svátkům zavřeny, ale tam, kde se obchoduje, ceny akcií zpevňují. Futures na akciové indexy v západní Evropě indikovaly růst asi o 0,8 procenta, v podobném rozsahu se zvýšily i ceny futures na americké akcie.   spr jw  