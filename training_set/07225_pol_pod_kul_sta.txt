 Zlín začne centrum města modernizovat začátkem příštího roku  --------------------    Ke zpravodajství: AUDIO   --------------------    Zlín 18. května (ČTK) - Stavební práce na úpravách centra Zlína, tedy takzvaného Gahurova prospektu, podchodu na náměstí Práce a parku Komenského, zřejmě začnou na začátku příštího roku. Novinářům to dnes oznámila náměstkyně primátora Eva Štauderová (M.O.R.). Na jednotlivé části Zlín vypsal architektonické soutěže. Přišlo celkem 60 návrhů. Do poloviny roku 2013 na tyto investice radnice může čerpat až 120 milionů Kč z evropských fondů.   "Největší zájem projevili architekti o revitalizaci Gahurova prospektu, když poslali 24 návrhů. O jeden méně jich přišlo v případě podchodu, 13 návrhů se týká parku Komenského," přiblížila Štauderová.   Tři odborné komise složené z architektů, zástupců radnice a odborných znalců zasednou v termínech 25., 26. a 27. května. Štauderová upozornila na to, že jde o anonymní soutěž. O tom, kdo vítězný návrh zpracoval, se porota dozví až v okamžiku, kdy daný návrh vybere, dodala.   Se všemi došlými návrhy se bude moci seznámit i veřejnost. Magistrát je nejpozději do podzimu vystaví. Místa radnice zatím vybraná nemá.   Vyhlášením tří architektonických soutěží na tento prostor Zlína nové vedení, které vzešlo z podzimních voleb, zrušilo záměr dřívějších radních. Ti schválili, že architektonickou studii zpracuje společnost AI-DESIGN architektky Evy Jiřičné. Odůvodnili to tehdy tím, že celý prostor navazuje na nově postavené Univerzitní a Kongresové centrum. Obě budovy i prostor mezi nimi pocházejí právě z dílny Jiřičné.   Před podzimními volbami koalici na radnici tvořily ODS, ČSSD a KDU-ČSL. Dnes jsou občanští i sociální demokraté v opozici spolu s KSČM. Novou koalici utvořili TOP 09, STAN, M.O.R. - za Morální očistu radnice, Zlínské hnutí nezávislých, VV a lidovci.   "Myslím, že z architektonických návrhů vyplyne něco, co by nás ani nenapadlo," dodala náměstkyně primátora.   Opozice návrh nového vedení zatím nijak významně nekritizuje. Například zastupitel Ondřej Andrys (ODS) již dříve ČTK řekl, že důležité je, aby jednotlivé části byly architektonicky propojené. "To uvidíme až ve výsledku, na který jsme samozřejmě zvědaví. Jen doufám, že tyto kroky nezpomalí celý proces přeměny tohoto prostoru," dodal.   slu hj  