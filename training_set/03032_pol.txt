 Při atentátu v Afghánistánu zahynulo 13 civilistů včetně dětí  Kábul 19. ledna (ČTK) - Při bombovém útoku ve východním Afghánistánu přišlo dnes o život 13 civilistů. Podle sdělení ministerstva vnitra byly mezi nimi ženy i děti.   Ministerstvo ve svém prohlášení uvedlo jen málo detailů. Vyplývá z nich, že skupina jela v malém vozidle a že podomácku vyrobená bomba pod ním vybuchla v provincii Paktika.   Násilí v Afghánistánu je na nejvyšší úrovni od svržení vlády Talibanu v roce 2001. Podle statistik OSN si konflikt vyžádal od té doby přes 7000 civilních obětí, z toho loni více než 2400.   Mezinárodní aliance loni v zemi ztratila 711 vojáků, domácí bezpečnostní jednotky přes 2000 lidí. Afghánská vláda uvádí, že v bojích přišlo o život také více než 5200 povstalců.   sva hej  