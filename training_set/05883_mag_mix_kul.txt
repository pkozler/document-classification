 Elton John se v USA cítí jako občan druhé kategorie  --------------------    Ke zpravodajství: FOTO ve Fotobance  ID foto: F201101240125501, P201101060106201   --------------------    Los Angeles 24. ledna (ČTK) - Elton John už má prý dost toho, že je ve Spojených státech považován za občana druhé kategorie. Proto se třiašedesátiletý zpěvák během vystoupení na charitativní akci v Beverly Hills minulý týden vyslovil k právní bitvě kolem zákazu sňatku homosexuálních párů v Kalifornii. John, který se o Vánocích spolu se svým partnerem Davidem Furnishem stali rodiči, řekl, že čím je starší, tím ho to víc rozčiluje.   "V této zemi potřebujeme víc dialogu," řekl. "Nepotřebujeme další házení kamením, nepotřebujeme žádný další vitriol. Potřebujeme, aby lidé říkali OK. Jsem přímý. Jste gay. Budeme spolu vycházet. Jsem republikán. Vy jste demokrat. Pojďme spolupracovat. Už mám dost lidí, kteří se v této zemi vůči sobě chovají nenávistně."     John zklamal některé aktivisty bojující za práva gayů když poté co se kalifornští občané v roce 2008 v referendu postavili proti zákonu umožňujícímu sňatky homosexuálních párů, řekl, že nechce vstupovat do manželství a je spokojen se svým civilním partnerstvím v Anglii. Ve středu už mluvil jinak, kdy chválil úsilí o zrušení zákazu sňatků homosexuálů a slíbil, že udělá vše pro jeho podporu, i když je Brit.   Syna, který dostal jméno Zachary Jackson Levon Furnish-John, porodila Eltonu Johnovi a jeho partnerovi náhradní matka v Kalifornii. John řekl, že je zklamán, že členové anglikánské církve po narození jeho syna zpochybňovali jeho rodičovství.   Ujišťuje, že není proti náboženství a že "Ježíš byl skvělý a soucitný muž, který na kříži odpouštěl".   "Každý má právo mít svoji vlastní víru a svoje vlastní duchovno," řekl John. "Velký rozpor je v tom, že toto církevní dogma může být tak nenávistné a rozdělovat lidi. Je to z doby kamenné. Ale my už nežijeme v době kamenné. Církev ztrácí lidi nalevo, napravo i v centru, protože lidi už mají dost její rétoriky."   ko kš    