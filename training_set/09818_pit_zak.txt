 Míra softwarového pirátství v Česku loni klesla na 36 procent  --------------------    Ke zpravodajství: GRAFIKA   --------------------    Praha 12. května (ČTK) - Softwarové pirátství je v Česku již třetím rokem na ústupu. Meziročně míra pirátství loni poklesla o další procentní bod na 36 procent. Kvůli pirátství přišli tuzemští výrobci o tržby v hodnotě 3,7 miliardy korun. ČTK to dnes oznámila Business Software Alliance s odkazem na průzkum IDC. Na Slovensku klesla míra pirátství rovněž o procentní bod na 42 procent. Průměrná míra pirátství v Evropské unii činí 35 procent a po celém světě 42 procent.   Česko nadále patří mezi 20 zemí s nejnižší mírou softwarového pirátství. Na pomyslném žebříčku obsadilo 12. příčku. "Česko snižuje míru pirátství již třetím rokem. Je jedinou zemí ve střední Evropě, která je tak úspěšná. Navzdory tomu se hodnota pirátského softwaru meziročně zvýšila o téměř 400 milionů korun," uvedl mluvčí BSA Jan Hlaváč.   Češi si jsou podle průzkumu agentury Ipsos Public Affairs většinou vědomi, jakým způsobem by si měli pořizovat software, aby se vyhnuli pirátství. Nicméně některé velmi rizikové distribuční kanály považují za legitimní. Zatímco nákup softwaru na tržnici považuje za bezpečný pouze 19 procent respondentů, stahování softwaru z výměnných sítí považuje za legitimní 45 procent dotázaných a nákup na online aukcích dokonce 69 procent.   "Výměnné sítě a aukce přetékají pirátským softwarem, který je navíc často zavirovaný či obsahuje škodlivé kódy, které ohrozí soukromí uživatelů. Výsledky výzkumu jen potvrzují, že je třeba se dále věnovat vzdělávání uživatelů," dodal Hlaváč.   Nejčastějším způsobem šíření pirátského softwaru je zakoupení pouze jedné softwarové licence, přičemž program je pak instalován na více počítačích.   Za posledních šestnáct let se v Česku podařilo snížit míru pirátství o 30 procentních bodů. Míra pirátství se v Evropské unii drží již čtvrtým rokem na 35 procentech. Nejvyšší míru pirátství v rámci EU mají Bulharsko (65 procent), Rumunsko (64 procent) a Řecko (59 procent). Naopak nejnižší mírou pirátství se může pochlubit Lucembursko s pětinovým podílem, Rakousko (24 procent) a dále Belgie, Finsko, Švédsko a Švýcarsko, které mají 25procentní míru pirátství.   jsa dvd  