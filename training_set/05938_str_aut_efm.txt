 Volkswagen v dubnu zvýšil prodej aut značky VW o 13,6 procenta  Wolfsburg 10. května (ČTK) - Německý automobilový koncern Volkswagen v dubnu zvýšil prodej vlajkové značky VW meziročně o 13,6 procenta na zhruba 429.000 vozů. Oznámila to dnes firma. Dodala, že v období od ledna do dubna stoupl odbyt značky VW o 11,2 procenta na 1,66 milionu vozů.   "Dodávky automobilů značky Volkswagen se nadále vyvíjejí potěšitelně," uvedl šéf prodeje Christian Klingler. V Číně prodej v prvních čtyřech měsících letošního roku stoupl o 17 procent na 578.200 vozů. V Severní Americe se odbyt zvýšil rovněž o zhruba 17 procent na 149.499 vozů, napsala agentura DPA.   Skupina Volkswagen, jejíž součástí je rovněž Škoda Auto, je největší automobilkou v Evropě a do roku 2018 se hodlá stát největším výrobcem automobilů na světě. Šéf společnosti Martin Winterkorn minulý týden potvrdil, že firma hodlá v letošním roce opět dosáhnout rekordních výsledků.   Volkswagen v loňském roce téměř zečtyřnásobil provozní zisk na rekordních 7,1 miliardy eur (zhruba 172 miliard Kč). Skupina loni zvýšila celkové dodávky o 14 procent na 7,2 milionu automobilů. Poprvé tak překonala hranici sedmi milionů vozů.   pmh vju  