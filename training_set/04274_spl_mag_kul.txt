 Maškarní bál v brněnské Redutě připomněl časy slavného Amadea  --------------------    Ke zpravodajství: FOTO/aktuality   --------------------    Brno 29. ledna (ČTK) - Maškarní bál jako vystřižený ze scén slavného filmového Amadea se dnes konal v brněnském divadle Reduta. Na ples v rokokovém duchu dorazila přibližně polovina účastníků v historických kostýmech. K těm neodmyslitelně patří načesané paruky, bílé punčochy a samozřejmě pestré škrabošky. Akce byla připomínkou toho, že věhlasný rakouský skladatel Wolfgang Amadeus Mozart v Redutě koncertoval před 244 lety jako teprve jedenáctiletý chlapec se svou sestřičkou Nannerl.   Ples se uskutečnil již počtvrté a má svoji zcela jedinečnou atmosféru. "Není přitom na něj jednoduché sehnat kostým. Pomoc v tomto směru částečně nabízí divadlo, které je půjčuje," řekla ČTK mluvčí brněnského Národního divadla Šárka Motalová.     O to, aby se účastníci bálu přenesli do Mozartovy doby se postaral velký orchestr, sólisté opery Národního divadla Brno a také scénka představující vystoupení malého Wolfganga s Nannerl.   Zájemci se mohli pod odborným vedením nositelky Ceny Thálie Hany Litterové a jejích tanečníků naučit vznešený dvorský tanec menuet. Mozartovské tóny zahrál velký orchestr Czech Virtuosi.   Součástí večera byla i módní přehlídka Petra Kaloudy a Pavla Jevuly. Zpestřením byla také soutěž o zájezd do skladatelova rodiště - Salcburku a vyhlášení nejkrásnějšího kostýmu.   Rodina jedenáctiletého génia se před 244 lety vydala na Moravu z Vídně kvůli obavám z epidemie neštovic. Při vystoupení před moravským zemským hejtmanem Schrattenbachem a městskou honorací doprovázeli Mozarta místní hudebníci. Některé nečistě hrající muzikanty prý zázračný chlapec nemohl ani vystát.   Mozarta v Redutě nepřipomínají pouze maškarní bály. Před budovou na Zelném trhu stojí Mozartova socha navržená Kurtem Gebauerem. Sochař hudebníka ztvárnil jako okřídleného jinocha balancujícího na klaviatuře.   Vladimír Klepáč jup    