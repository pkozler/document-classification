 V Mostě otevřeli zařízení pro děti, které jsou dočasně bez rodičů  Most 21. ledna (ČTK) - Zařízení pro umístění dětí, které se ocitnou dočasně bez rodičů nebo bydlení, dnes slavnostně otevřeli v Mostě. Funguje od 1. ledna a může poskytnou střechu nad hlavou až 18 dětem. Teď jich tam mají pět. ČTK to řekla ředitelka Dětského domova v Mostě Marcela Stützová, pod který zařízení okamžité péče Mosťáček spadá.   "Děti se k nám mohou dostat na vlastní žádost, na žádost rodičů nebo obce a příslušných sociálních pracovníků," řekla Stützová. Ze současných obyvatel jsou dvě děti umístěné na žádost rodičů a tři sourozenci na žádost obce.   Od dětského domova se Mosťáček liší tím, že děti nemají nařízenou ústavní výchovu. "S jejich rodinou by se mělo pracovat, aby se děti zase mohly vrátit do rodinného prostředí," dodala ředitelka zařízení. V zařízení okamžité péče nesmí být dítě déle než jeden rok.   Jako příklad ředitelka uvádí například rodiče samoživitele, který přijde o bydlení, jde na několik měsíců do vězení nebo na delší dobu do nemocnice. Také dítě, jehož rodiče se doma týrají a o něj není postaráno, může využít služby zařízení okamžité pomoci i na vlastní žádost. "Snažíme se, aby děti v těchto situacích nemusely být po sousedech nebo rovnou v dětském domově," řekla Stützová. Dosud děti většinou přijala nemocnice nebo Klokánek, zařízení podobného typu jako je právě nový Mosťáček.   Zařízení se stará o děti od tří do 18 let, je umístěno ve dvou bytových jednotkách v areálu mosteckého dětského domova. V jedné bytové jednotce může pobývat devět dětí a tři tety, které se o ně starají.   Mosťáček je financován ze sponzorských peněz a ministerstvem práce a sociálních věcí. Peníze ale přiřazuje za péči o konkrétní dítě zpětně podle jeho věku a počtu dní, upřesnila ředitelka. "V plánu je rovněž veřejná sbírka," dodala.   Vanda Králová snm  