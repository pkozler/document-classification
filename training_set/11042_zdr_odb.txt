 Z nemocnic Moravskoslezského kraje odchází 51 procent lékařů  --------------------    Ke zpravodajství: GRAFIKA   --------------------    Ostrava 4. ledna (ČTK) - V nemocnicích, které zřizuje Moravskoslezský kraj, dalo na konci roku výpověď 472 lékařů z celkového počtu 933, tedy 51 procent. Odejít chce například 77 procent chirurgů, 70 procent urologů a 68 procent gynekologů. ČTK to sdělila mluvčí krajského úřadu Šárka Vlčková. V Městské nemocnici Ostrava podle mluvčí Anny Vidiševské z konce roku podalo výpověď 96 z 246 lékařů, tedy 39 procent.   Vlčková uvedla, že ředitelé nemocnic budou 11. ledna projednávat krizový plán s hejtmanem Moravskoslezského kraje Jaroslavem Palasem (ČSSD). Ten pak bude o možnostech řešení krizové situace informovat Bezpečnostní radu kraje. "Nejdůležitější je zajistit akutní péči občanům celého kraje," řekla Vlčková. Dodala, že náměstek hejtmana pro zdravotnictví Karel Konečný (KSČM) v těchto dnech jedná přímo se zaměstnanci jednotlivých nemocnic.   V rámci protestní akce Děkujeme, odcházíme podalo výpovědi 60 procent lékařů Slezské nemocnice v Opavě (93 ze 155), kterým se nelíbí jejich pracovní podmínky a výše jejich platů. Odejít chce 85 lékařů z Nemocnice ve Frýdku-Místku (49 procent), 64 z Nemocnice s poliklinikou Havířov (54 procent), 61 z Nemocnice Třinec (57 procent), 61 z Nemocnice s poliklinikou Karviná-Ráj (42 procent), 54 ze Sdruženého zdravotnického zařízení Krnov (54 procent), 54 z Nemocnice s poliklinikou v Novém Jičíně (50 procent) a deset z Bílovecké nemocnice (38 procent).   Mezi lékaři, kteří podali výpovědi v krajských nemocnicích, je nejvíce internistů, 91 ze 175 (52 procent). Odejít chce 82 chirurgů (77 procent), 44 anesteziologů (54 procent), 42 gynekologů (62 procent), 33 neurologů (60 procent), 33 ortopedů (59 procent) a 26 urologů (70 procent).   Vlastimil Vyplel mol  