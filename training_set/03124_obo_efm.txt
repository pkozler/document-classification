 Čtvrtletní zisk maloobchodního gigantu Wal-Mart mírně stoupl  New York 17. května (ČTK) - Americký maloobchodní gigant Wal-Mart Stores v prvním finančním čtvrtletí zvýšil čistý zisk meziročně o tři procenta na 3,39 miliardy dolarů (58,5 miliardy korun) díky kontrole nákladů a růstu zahraničních aktivit. Oznámila to dnes firma, která je největším maloobchodním řetězcem na světě.   Celkové tržby společnosti ve čtvrtletí končícím v dubnu stouply o 4,4 procenta na 103,42 miliardy dolarů. Tržby v amerických obchodech otevřených déle než rok se však snížily o 1,1 procenta. Vykázaly tak pokles již osmé čtvrtletí za sebou. Firma navíc nevylučuje, že tyto tržby klesnou také ve druhém finančním čtvrtletí.   Zisk na akcii činil 98 centů. Překonal tak očekávání analytiků, kteří jej odhadovali na 95 centů. Firma předpověděla, že ve druhém čtvrtletí vykáže zisk 1,05 až 1,10 dolaru na akcii.   Tržby mezinárodní divize Walmart International, které se na celkových příjmech podniku podílí více než čtvrtinou, stouply o 11,5 procenta na 27,9 miliardy dolarů. "Walmart International zůstává klíčovým motorem růstu naší společnosti," uvedl generální ředitel Mike Duke.   pmh vju  