 Agresivní český řidič si zařádil v Německu a přišel o řidičák  Mnichov 12. ledna (ČTK) - Někteří čeští řidiči v silných vozech jsou agresivní i v cizině. Ukazuje to případ osmatřicetiletého podnikatele v terénním mercedesu, který dnes ráno v Německu na dálnici A3 "vytrestal" řidiče německého kamionu, když před ním při jízdě prudce přibrzdil a po zastavení na odpočívadle ho i napadl. Policie pak odebrala Čechovi řidičský průkaz a vyšetřuje jej za ohrožování a poškození cizí věci. Informovalo o tom oblastní ředitelství bavorské policie pro Dolní Franky.     Podle policejního vyšetřování připadalo českému podnikateli u Würzburgu předjíždění jednoho kamionu druhým příliš zdlouhavé, a přepínáním světel se dožadoval uvolnění cesty. Když se konečně kamion po předjetí zařadil zpět doprava, Čech ho se svým vozem předjel a prudce přibrzdil. Řidič kamionu svůj vůz přes veškerou snahu neubrzdil a do mercedesu narazil.   Na nejbližším dálničním odpočívadle oba zastavili a spor se dál hrotil. Rozzuřený Čech vytáhl řidiče kamionu z kabiny a "dával mu za vyučenou", uvádí policejní zpráva. Svůj hněv ventiloval také kopanci do kamionu, přičemž vozidlu rozbil zadní blinkr. Padesátiletý řidič z Würzburgu před ním utekl znovu do kabiny, zamkl se v ní a přivolal dálniční policii.   Český řidič jel mezitím dál, aniž se staral o způsobené škody. Nakonec se ale přece jen rozhodl zajet na policii v Aschaffenburgu. Tamní policisté už byli o případu informováni a Čecha předběžně zadrželi.   Po konzultaci se státním zastupitelstvím německá policie odebrala Čechovi řidičský průkaz a inkasovala od něj 1200 eur (asi 30.000 Kč) jako záruku na náhradu způsobených škod. Řidič kamionu nebyl naštěstí při tělesném napadení zraněn. "Rabiátský řidič mercedesu má v Německu okamžitý zákaz řízení," uzavírá policejní zpráva.   ik šeb  