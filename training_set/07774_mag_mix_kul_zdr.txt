 Herečka Gaborová propuštěna z nemocnice po amputaci nohy  --------------------    Ke zpravodajství: FOTO/aktuality   --------------------    Los Angeles 23. ledna (ČTK) - Hollywoodská herečka Zsa Zsa Gaborová byla propuštěna z nemocnice, kde jí lékaři před osmi dny amputovali pravou nohu. Agentuře Reuters to v sobotu sdělil její mluvčí John Blanchette.   Komplikace se třiadevadesátileté herečky objevily poté, co si loni v červenci zlomila kyčel a byla operována. Do nohy se jí dostala infekce a gangréna. Hospitalizována byla znovu začátkem ledna a lékaři se jí neúspěšně snažili nohu zachránit podáváním antibiotik. Končetinu jí nakonec minulý pátek museli nad kolenem odebrat.   Podle Blanchetta byli lékaři s hereččiným zdravotním stavem po operaci spokojeni a z losangeleské nemocnice ji do domácího ošetřování propustili o více než týden dřív, než se původně plánovalo.    Údajně také podle hereččina manžela, o téměř třicet pět let mladšího německého prince Frederika von Anhalta, se prý "vše vrací k normálu"; Gaborová je zase "bručoun" a křičí prý "na sestry i na něj".   Gaborová se narodila v roce 1917 v Budapešti v tehdejším Rakousku-Uhersku. V roce 1936 se stala Miss Maďarska a poté se vydala do Hollywoodu. Ve třicátých až padesátých letech hrála v televizních seriálech a v desítkách filmů. K nejznámějším patří Příběh tří lásek, Dívka v Kremlu, Dotek zla nebo Moulin Rouge Johna Hustona z roce 1952.   kne  