 Soud eviduje 1620 věřitelů Sazky, hodnota pohledávek je 23 mld.Kč  Praha 3. května (ČTK) - Městský soud v Praze formálně eviduje 1620 věřitelů Sazky a hodnota jejich pohledávek činí již více než 23,1 miliardy korun. ČTK to dnes řekla mluvčí soudu Martina Lhotáková s tím, že soud rovněž zapsal přihlášku pohledávky věřitele The Bank of New York Mellon, jejíž výše je identická s výší pohledávky věřitele Bank of New York Mellon Corporate Trustee Services za 4,94 miliardy Kč. Banka je zajišťovacím agentem držitelů dluhopisů Sazky, která je od konce března v úpadku.   Obě přihlášky pohledávek byly odevzdány na podatelnu soudu minulý čtvrtek po 15:00. "Věřitel Bank of New York Mellon Corporate Trustee Services přihlásil pohledávku jako podmíněnou v pozici paralelního věřitele z důvodu ochrany svých práv, nikoli v konkurenci, či duplicitně, a to pro případ zpětvzetí, či odmítnutí přihlášky The Bank of New York Mellon, London Branch," uvedla Lhotáková. Většinovými držiteli dluhopisů jsou společnosti kontrolované investičními skupinami PPF a KKCG.   Městský soud v Praze podle ní nepřetržitě eviduje a zveřejňuje dosud přihlášené pohledávky. "Stále předpokládáme, že definitivně bude možné uzavřít celkový počet pohledávek a jejich hodnotu zřejmě ve středu," odhadla Lhotáková.   Městský soud obdržel dosud největší pohledávku za Sazkou v pátek od Občanského sdružení Zelený ostrov (OSZO) za celkem 8,128 miliardy Kč. Valná hromada občanského sdružení OSZO dnes ale přijala usnesení, podle kterého sdružení tuto pohledávku nepodalo. Jakékoli podání jménem OSZO je neplatné, sdělil dnes ČTK Alexandr Kliment, mluvčí Českého olympijského výboru, který je akcionářem sdružení. Zelený ostrov je majitelem firmy Bestsport, provozovatele pražské multifunkční haly O2 arena.   O platnosti pohledávky OSZO tak zřejmě rozhodnou soudy. Sdružení vlastní akcionáři Sazky, tedy sportovní svazy, a podle některých členů tohoto sdružení právo na přihlášení pohledávky OSZO nemá. Stejně se prý povedou spory o další pohledávky. Zelený ostrov z téměř stovky procent vlastní Bestsport. Sama Sazka drží v Bestsportu 0,068 procenta.   Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení, kdy se majitel sporné pohledávky může hájit proti verdiktu správce. Pokud by se však ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd mha  