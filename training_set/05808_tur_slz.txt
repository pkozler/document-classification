 Do Moravskoslezského kraje letos zavítalo více turistů  Ostrava 10. května (ČTK) - Do Moravskoslezského kraje v prvním čtvrtletí přicestovalo více turistů než ve stejném období minulého roku. Jejich počet se zvýšil o 11.000 na 131.600 návštěvníků. Loni přitom turistů v regionu ubývalo. Vyplývá to z údajů Českého statistického úřadu (ČSÚ).   Od začátku roku přibylo jak domácích, tak zahraničních hostů, tuzemských přijelo celkem 108.900, což bylo meziročně o devět procent více, cizinců 22.700, což bylo o osm procent více. Návštěvníci strávili v regionu také delší dobu v hotelech a penzionech. Zatímco loni strávili v prvních třech měsících v regionu celkově 387.500 nocí, letos to bylo o téměř 40.000 více.   V počtu návštěvníků skončil region mezi všemi českými kraji na šestém místě. Nejvíce jich navštívilo již tradičně Prahu, za ní skončil Královéhradecký a Liberecký kraj.   Počet hostů rostl v celé České republice, celkově jich přijelo v prvním čtvrtletí o 8,5 procenta více. Domácích o deset procent a zahraničních o sedm procent více. Bylo to celkem 2,4 milionu návštěvníků.   V minulém roce zavítalo do hotelů, penzionů a ubytoven v Moravskoslezském kraji méně turistů než o rok dříve, strávili v nich i méně nocí. Počet ubytovaných hostů se meziročně snížil o devět procent na 532.820 a počet přenocování klesl o 5,7 procenta na 1,75 milionu. Byl to nejmenší počet od roku 2000.       Návštěvnost v ubytovacích zařízeních v Moravskoslezském kraji v 1.čtvrtletí 2011:       počty hostů  1.čtvrtletí 2010  1.čtvrtletí 2011  rozdíl 2011/2010 v pct.     cizinci  21.070  22.692  +7,7     domácí  99.699  108.938  +9,3     kraj celkem  120.761  131.630  +9     zdroj: ČSÚ     rkj vju  