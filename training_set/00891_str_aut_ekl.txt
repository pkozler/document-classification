 O dosud nevyráběné ruské vozítko se strhl nebývalý zájem  --------------------    Ke zpravodajství: FOTO/aktuality   --------------------    Moskva 18. května (zpravodaj ČTK) - Nebývalý zájem se strhl o nový ruský hybridní automobil zvaný ë-mobil. Ačkoliv výrobní továrna ještě ani nestojí a mnozí experti o zdaru ambiciózního projektu silně pochybují, jen pár dní po začátku přijímání objednávek se na vůz těší kolem 60.000 lidí. To je už více než dosud plánovaný objem roční výroby 45.000 vozů, která má ale začít až koncem příštího roku.   Oficiálně se objednávky na ë-mobil začaly přijímat v pondělí odpoledne a v tu chvíli už ve virtuální frontě "stálo" prvních 930 potenciálních kupců. Další stovky a tisíce přibyly vzápětí. Objednávky však nejsou závazné a zaručují jen to, že před spuštěním sériové výroby dostane potenciální kupec nabídku na uzavření kupní smlouvy a sám vůz by nabyl podle svého místa v pořadí.   "Během prvních 24 hodin přišlo 51.188 předběžných objednávek na ë-mobil. Je to skoro dvakrát více, než shromáždily Volkswagen a Hyundai za tři měsíce před spuštěním prodeje svých hitů, sedanů Polo a Solaris," upozornil dnes hospodářský list Vedomosti. Vzhledem k tempu, jakým objednávek přibývá, deník Izvestija odhadl, že v okamžiku předávání dnešního vydání do tisku celkový počet už přesahoval 60.000.   "Popravdě řečeno, takový zájem jsme nečekali," připustil Dmitrij Jarota ze společnosti, která má ë-mobil vyrábět. Objednávky prý dorazily ze 38 zemí světa, i když skoro polovička přišla z centrálního Ruska. Čtyři pětiny potenciálních zákazníků daly přednost kupé, na městský minivan se zatím sešlo 15 procent objednávek a tři procenta zájemců si objednaly dodávku.     Ruský trh byl na nejlepší cestě stát se největším odbytištěm nových aut v Evropě, kdy příchod globální krize srazil prodeje na polovičku. Mezitím i díky vládnímu programu "šrotovného" prodeje opět zamířily vzhůru a Rusko je podle dubnových čísel opět druhým největším evropským trhem po Německu. V krizi se rovněž zrodil projekt ë-mobilu, který by uspokojil hlad ruských spotřebitelů po relativně laciném ekologickém vozu, vhodném především do města. Za projektem stojí jeden z nejbohatších Rusů, miliardář Michail Prochorov, který však dosud nemá zkušenosti z automobilové výroby.   Ë-mobil má v nejlacinějším provedení stát 360.000 rublů (asi 220.000 Kč), v plné výbavě a s hybridním pohonem obou náprav 490.000 rublů (asi 300.000 Kč).   Experti však varují, že v tomto cenovém segmentu prodeje už klesají, protože spotřebitelé začínají dávat přednost vozům o kategorii výše. A nemluvě ani o skutečnosti, že základní kámen výrobní továrny u Petrohradu má být položen až 8. června. Skutečný vůz v sériové podobě tak dosud nikdo ještě neviděl a prototyp zatím řídil jedině premiér Vladimir Putin.   "Je naprosto možné, že zdaleka nikoliv všechny objednávky se přemění v prodané vozy. Může se změnit výbava, ceny, dodací lhůty. Není ani jisté, že hotový výrobek bude natolik přitažlivý, jak se dnes jeví," poznamenaly Vedomosti o připravenosti lidí kupovat "zajíce v pytli". Lidem se nejspíše líbí sám nápad, veselé barvy, sympatičtí tvůrci a vůbec si přejí "uvěřit v pohádku", a to tím spíše, že není svázána plněním jakýchkoliv závazků. Či-li tyto motivy s automobilovým průmyslem moc nesouvisí, dodává list.   msk mha  