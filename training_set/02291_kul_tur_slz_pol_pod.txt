 V Říčanech chystají opravu zříceniny středověkého hradu  --------------------    Ke zpravodajství: FOTO ve Fotobance  ID foto:  F200802140098301    --------------------    Říčany (u Prahy) 19. června (ČTK) - V Říčanech u Prahy plánují opravu zříceniny středověkého hradu nedaleko náměstí. Sanační práce si vyžádají 800.000 korun. Radnice také uvažuje o tom, jak k této památce přilákat turisty. ČTK to řekl starosta Vladimír Kořen.   "Říčanský hrad je velmi významnou historickou památkou. Je to ukázkový středověký hrad, ze kterého toho moc nezbylo, ale ta architektura je zajímavá. Byl to ve své době architektonický skvost," uvedl starosta.   Z hradu se dochovala část palácové stěny a zbytek zdi věže, která se nachází mezi dvěma domy. Ostatní dispozice byly pohlceny místní zástavbou. Podle Kořena bude nyní nutné provést sanační práce, zejména zajistit padající zdivo. "Vybrali jsme zhotovitele. Měly by se rozběhnout stavební práce, je to otázka několika týdnů," uvedl.   Radnice by ale do budoucna chtěla zvelebit i okolí hradu tak, aby mohl být naplno využíván jeho turistický potenciál. Problém ale představuje okolní zástavba, která neumožňuje pohodlné parkování. Město by do svého majetku chtělo získat areál správy a údržby komunikací, kde by rádo vybudovalo zázemí pro návštěvníky. "Je to na jednání se Středočeským krajem o případném převedení pozemků," dodal Kořen.   Říčanský hrad patří mezi nejvýznamnější stavby české hradní architektury doby posledních Přemyslovců. Vznikl v době, kdy se polodřevěná šlechtická hradiště nahrazovala bytelnějšími gotickými hrady, a je tedy ukázkou nejstarších kamenných hradů na českém území. Jeho podoba se však z kontextu šlechtické hradní architektury 2. poloviny 13. století vymyká, a to jak užitím čtverhranné věže, tak celkovou dispozicí s obvodovou zástavbou.   Stavebníkem říčanského hradu byl pravděpodobně Ondřej ze Všechrom, zakladatel rodu pánů z Říčan. Tento šlechtic byl věrným stoupencem Přemysla Otakara II. Nejprve se stal královým osobním komorníkem s funkcí jídlonoše a od roku 1260 zastával úřad nejvyššího komorníka. Takové politické postavení však vyžadovalo odpovídající, dostatečně reprezentativní sídlo a dalo podnět ke stavbě hradu (1260 až 1270), pravděpodobně na základech starší dřevěné tvrze. V písemných pramenech se Říčany poprvé připomínají k roku 1289. V podhradí pak v krátké době vznikla stejnojmenná vesnice.   khj snm  