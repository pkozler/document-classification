 Na haldě v Ostravě-Hrabůvce začíná vznikat golfové hřiště  Ostrava 3. května (ČTK) - Osmnáctijamkové golfové hřiště začíná vznikat na haldě v Ostravě-Hrabůvce. Představitelé skupiny Vítkovice Machinery Group, které halda patří, dnes ČTK řekli, že pokud půjde vše podle plánů, první část hřiště by se měla otevřít příští rok.   Ředitel Vítkovic pro strategii Jiří Michálek řekl, že společnost chce v první etapě v roce 2012 určitě otevřít cvičné hřiště a odpaliště. "Teď se zpracovává dokumentace pro územní řízení. Naše představa je taková, že letos vyřídíme všechny papíry včetně stavebního povolení a ještě na podzim začneme s hrubými terénními úpravami," řekl Michálek. Na jaře příštího roku by se mohla vysázet tráva, tak aby se v létě dala první část hřiště otevřít.   "Hřiště bude jedinečné tím, že se nachází přímo ve městě a v dosahu městské hromadné dopravy. Bude mít perfektní cvičné zázemí, které v Ostravě chybí, a hráči golfu za ním musí dojíždět na okolní hřiště," řekla personální ředitelka Vítkovic Halina Ryšková.   Uvedla, že ve sportovním golfovém areálu bude klasické osmnáctijamkové hřiště, akademie pro začátečníky a tréninkové plochy. "Přes 300 metrů dlouhý driving range o šířce řádově 100 metrů bude mít z jedné strany skrytá odpaliště. Z opačné strany bude zázemí pro profesionální trenéry. Budou tam i jednotlivé cvičné překážky," řekla Ryšková.   Michálek uvedl, že druhá etapa se bude zatím připravovat projekčně. "Řešíme, jak to udělat, protože na některých místech halda ještě není vyhaslá. Ale chtěli bychom, aby celé hřiště bylo hotové v roce 2013," řekl vítkovický ředitel pro strategii.   Halda Hrabůvka je velká 98 hektarů a v nejvyšším bodě je vysoká 27 metrů. Vítkovice ji připravují na ozelenění. "Vysazujeme tam i stromy. Snažíme se najít odolné druhy, ale z těch uměle vysazených přežívá tak deset procent. Nejlíp tam roste náletová zeleň, břízy, javory, co přinese vítr a umí se chytit," řekl Michálek.   Dodal, že společnost využije pro golfové hřiště jen svrchní část haldy. V dalších částech budou stezky a měla by mít formu parku. "Když je dobrá zima, jsou tam běžkaři. Ze strany k Hrabové sáňkují děti. To jim určitě chceme zachovat," řekl Michálek.   Haldy jsou obrovské hromady odpadu, strusky či hlušiny, vznikajícího při hutnické a hornické činnosti. Dříve se jim říkalo Ostravské Karpaty. Během hospodářské krize ve 30. letech minulého století na haldách žili bezdomovci, kteří si vytvořili svůj "stát Halda" a řídili se vlastními zákony. Ve velkém popíjeli denaturovaný líh (bren) a podle toho si říkali Brenpartija. Nejvyšší z hald je Ema ve Slezské Ostravě, na kterou vede i naučná stezka. Uvnitř halda stále hoří a teplota tam dosahuje až 1500 stupňů Celsia.   Vlastimil Vyplel snm  