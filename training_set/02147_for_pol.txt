 Afghánští poslanci chtějí řešit krizi kolem speciálního soudu  Kábul 24. ledna (ČTK) - Poslanci nového afghánského parlamentu zaslali nový dopis prezidentu Hamídu Karzáímu ve snaze urovnat krizi, která vznikla kvůli neshodám ohledně zahájení práce nového zákonodárného sboru. Oznámila to dnes agentura AFP s odvoláním na parlamentní a diplomatické zdroje.   Podle jednoho zahraničního diplomata, který nechce být jmenován, se na koncipování dopisu podílel i zvláštní vyslanec OSN v Afghánistánu Staffan de Mistura. Dopis v neděli večer schválila většina poslanců a byl zaslán prezidentu Karzáímu.   "Minulou noc jsme zaslali poslední poselství ministru pro parlamentní záležitosti, který ho předá prezidentovi," řekl dočasný předseda národního shromáždění ustaveného na základě výsledků zářijových voleb Muhammad Sarvar Usmání.   Poslanci vyzývají prezidenta, aby ve středu ustavil nový parlament, a žádají, aby vyšetřování platnosti voleb, které byly poznamenány rozsáhlými podvody, bylo v kompetenci místních soudů, vysvětlil.   Třecí plocha mezi poslanci a prezidentem Karzáím se týká legálnosti speciálně ustaveného soudu, který má přezkoumat stížnosti na podvody v loňských parlamentních volbách. Poslanci jeho legálnost neuznávají.   Představitel OSN pracoval na formulaci, která umožní poskytnout poslancům záruky, pokud jde o dopad a povahu vyšetřování, a která bude zároveň přijatelná pro prezidentský palác, vysvětlil zahraniční diplomat, aniž odhalil přesný obsah dopisu.   Prezident Karzáí zatím na dopis nereagoval.   Výsledky parlamentních voleb tak, jak je oznámila Nezávislá volební komise (IEC)), jsou značně zpochybňovány. IEC kvůli podvodům zrušila platnost čtvrtiny hlasů a zrušila zvolení 24 kandidátů, kteří byli prohlášeni za vítěze.   ko hej  