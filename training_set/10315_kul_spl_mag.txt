 Brněnská muzejní noc přilákala davy lidí, mnohde se stály fronty  Brno 15. května (ČTK) - Brněnští divadelníci, muzejníci a galeristé si chválí letošní ročník muzejní noci. V budovách a expozicích, které se v noci zdarma otevřely návštěvníkům, napočítali pořadatelé 145.000 vstupů, o 15.000 víc než loni. Podle pořadatelů se mnohde stály fronty. Například v Divadle Reduta na Zelném trhu bylo deset minut po otevření uvnitř více než 300 zájemců. "Zástup dalších sahal až doprostřed náměstí," řekla ČTK Šárka Motalová z Národního divadla Brno.   Zájem byl i o program Brněnského kulturního centra. Kromě radniční věže, kde je počet návštěvníků omezen dostupností prostor, navštívilo otevřené prostory dvakrát víc lidí než loni, řekla ČTK za centrum Jana Fantová.   Muzejní noc zhodnotila jako vydařenou i Martina Vašková z Moravské galerie v Brně. "Atmosféra byla vynikající," uvedla.   Muzea připravila pro noční návštěvníky tvůrčí dílny, koncerty, divadelní představení a další akce. Cílem bylo představit muzea jako otevřená, svěží a zábavná místa. "Chceme, aby se muzejní noc stala významným impulzem k tomu, aby lidé navštěvovali kulturní instituce i v jiných dnech - nejen o muzejní noci," řekl už dříve ředitel Muzea města Brna Pavel Ciprian.   lce snm  