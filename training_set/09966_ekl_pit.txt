 Na konferenci v Praze zazní normy o zacházení s elektroodpadem  Doplnili jsme další informace v odstavcích 2. až 4. a 9.   --------------------    Praha 3. května (ČTK) - Na dnešní mezinárodní konferenci Zpětný odběr 2011 byly představeny jednotné evropské standardy pro efektivnější zacházení s elektroodpadem. Na tiskové konferenci v Praze o nich hovořil Pascal Leroy, generální sekretář Weee Forum. Je to evropská asociace 39 kolektivních systémů zemí EU pro zpětný odběr elektrického a elektronického odpadu. Česko v něm zastupují systémy tři.   Norma vznikla na základě mezinárodního projektu Weeelabex. Zabývá se sběrem, dopravou a zpracováním všech odpadních elektrických a elektronických zařízení. Klade důraz na prevenci a zmírnění nepříznivých vlivů sběru a skladování. Cílem je minimalizovat emise, bránit nevhodnému odstraňování odpadu či jeho nelegální přeshraniční přepravě.   Nové budou standardy Weeelabexu podle Leroye v tom, že přinesou souhrnný a jednotný kontinentální soubor technických normativních požadavků. Část norem Weeelabex je možné převést do evropských směrnic, uvedl Leroy.   Do konce roku 2012 se počítá s dobrovolným plněním normy Weeelabex některými společnostmi a se získáváním zkušeností. Se závazným zavedením standardů v systémech sběru a zpracování elektroodpadu se počítá do konce roku 2013. Nové členské státy EU mají mít tuto lhůtu prodlouženu o rok.   V ČR se zapojilo podle organizátorů konference do systému zpracování průmyslového odpadu celkem 26.000 firem. Drtivá většina, 21.561, se angažuje při zpracování obalů. Je to dáno nejdelší tradicí jejich třídění a dalšího zpracování. Hned na druhém místě jsou firmy (3423), které se podílejí na zpracování elektrozařízení. Bateriemi se zabývá 886 podniků. Firem spojených se zpracováním pneumatik a minerálních olejů jsou jen desítky.   Zpětný odběr elektrozařízení dosáhl loni v republice 38 procent, což představuje za posledních pět let nárůst o 140 procent. Baterií se vrací jen 15,6 procenta z prodaného množství, i to však znamená 149procentní nárůst v posledních pěti letech.   Do sběrného systému se zapojilo v rámci akce Recyklohraní také 2200 škol, které sbírají drobnější elektrozařízení a baterie. Získávají za to body, za které mohou nakupovat učební pomůcky. Celkem nasbíraly 780 tun elektroodpadu.   Výrobci na propagaci zpětného odběru vydali v minulých pěti letech 121 milionů korun, uvedl Jan Vrba, jednatel společnosti Asekol. Společnost provozuje v Česku zpětný odběr elektrozařízení a pořádá i dnešní konferenci. Přestože je možné zjistit sběrná místa na internetu a na venkov nejméně dvakrát ročně zajíždějí pro vysloužilé elektrospotřebiče odpadové firmy, mnoho lidí o možnostech zbavit se tohoto odpadu ví jen málo.   Konference Zpětný odběr 2011 se koná již potřetí. Účastní se jí více než 450 výrobců a dovozců, zástupců obcí a státní správy i zahraniční hosté. Hodnotí pětileté období zpětného odběru elektrozařízení v ČR a účastníci se mimo jiné seznámí se současností a budoucností zpracování elektroodpadu v Evropě a budou informováni o nelegálním vývozu odpadu z přístavu v Hamburku.   Václav Hrníčko pba  