 Jihlava ještě neví, kdy začne stavba dopravního terminálu  Jihlava 31. ledna (ČTK) - Krajský úřad Vysočiny začíná projednávat vliv chystané stavby dopravního terminálu v Jihlavě na okolní životní prostředí. Jihlavská radnice však ještě neví, kdy by stavba u městského vlakového nádraží mohla být zahájena. Jednání o nákladné akci, na níž se kromě města budou podílet i dopravci, ještě nebyla uzavřena, řekl dnes ČTK mluvčí radnice Radek Tulis.   Záměr, který byl zveřejněn na internetových stránkách kraje, se zaměřuje na vybudování nového autobusového nádraží, místní sběrné komunikace pro napojení na stávající městské silnice a na trasy trolejového vedení pro trolejbusy MHD. Na tento městský projekt by měly navázat samostatné projekty Českých drah na rekonstrukci výpravní budovy a Správy železniční dopravní cesty na přestavbu kolejiště a nástupišť u tohoto vlakového nádraží.   Podle představ města by se tak dosud málo využívané vlakové nádraží nedaleko městského centra přeměnilo v moderní dopravní terminál. Přípravu projektové dokumentace k této stavbě schválili jihlavští zastupitelé v minulém roce. Na investici, u níž se náklady loni předběžně odhadovaly kolem 150 milionů korun, se chce město ucházet o evropskou dotaci.   Kompletní rekonstrukce budovy vlakového nádraží by měla podle údajů ČD stát asi 40 až 50 milionů korun, tyto prostory by pak měly poskytovat zázemí také MHD a autobusové dopravě. Dopravní podnik Icom transport plánuje do lokality přestěhovat autobusové nádraží z Jiráskovy ulice.   vst snm  