 V polském dole zahynuli dva horníci, jeden záchranář pohřešován  Aktualizovali jsem čelo zprávy i zbývající text o vyvedení horníků a podrobnosti jejich zdravotního stavu.   --------------------    Varšava 6. května (ČTK) - Při čtvrtečním požáru v uhelném dole na jihu Polska zahynuli nejméně dva horníci, 12 jich bylo zraněno a jeden záchranář je pohřešován. Po neštěstí zůstali asi 15 hodin v podzemí uvězněni čtyři havíři. Jeden z nich patří mezi oběti, napsal dnes zpravodajský server slask.naszemiasto.pl.   Ve čtvrtek večer se v části dolu Krupinski v jihoslezské obci Suszec vznítil metan. Neštěstí se stalo v hloubce 820 metrů pod zemí. V tu dobu se v místě nacházelo 32 horníků. Většině se podařilo včas utéct.   Mezi mrtvými je jeden ze čtyř uvězněných horníků, jeho tělo kolegové vynesli na povrch, a jeden ze dvou záchranářů. Druhý je nadále pohřešován. Dvojice se v noci pokoušela dostat k uvězněným havířům, ale vedení na povrchu s nimi ztratilo kontakt, oznámil vlastník dolu společnost Jastrzebska Spólka Weglowa (JSW).   Rychlé vyvedení posledních čtyř horníků z podzemí řadu hodin neumožňovaly teploty kolem 45 stupňů Celsia a hustý kouř. Havíři ale měli přístup k větrací šachtě.   Dvanáct horníků utrpělo vážné popáleniny, uvedl polský rozhlas. Podle slask.naszemiasto.pl jsou ve stabilizovaném stavu. Někteří mají ale popáleniny až na 50 procentech těla. Doktoři je v rámci léčení umístili do hyperbarických komor, kde je vyšší atmosférický tlak, aby se rychleji zotavili.   Vlastník dolu neštěstí neoznačuje za explozi, ale za lokalizované vznícení metanu, uvedl rozhlas. Poslední podobný požár se udál v polském dole nedaleko Katovic v polovině března. Nikdo tehdy nebyl zraněn. V září 2009 při výbuchu metanu v dole Wujek ve Slezsku zahynulo 20 lidí.   zpt rv  