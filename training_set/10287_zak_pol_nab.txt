 Agenti FBI zastřelili muže podezřelého z útoku na mešitu  Washington 5. května (ČTK) - Agenti amerického Federálního úřadu pro vyšetřování (FBI) zastřelili ve středu muže podezřelého z pumového útoku na floridskou mešitu. Údajný útočník se bránil zatčení a ohrožoval policisty zbraní, uvedla dnes agentura AP. Vyšetřovatelé po podezřelém pátrali téměř rok.   Šestačtyřicetiletý Sandlin Smith podle vyšetřovatelů odpálil loni v květnu podomácku sestrojenou bombu v mešitě ve městě Jacksonville na severovýchodě Floridy. Exploze nikoho nezranila jen proto, že v době výbuchu na místě nikdo nebyl. Střepiny z nálože podle policie létaly do vzdálenosti až sta metrů.   Smithe vystopovali agenti FBI v americkém státu Oklahoma. Ve středu se ho pokusili zatknout, ale podezřelý se jim bránil a chtěl prý použít pistole. Agenti ho poté zastřelili.   Zástupci muslimské komunity na Floridě vyjádřili politování nad tím, že podezřelý byl při policejním zásahu zabit. Zároveň ale zdůraznili, že je pro ně velká úleva, že od Smithe už nehrozí žádný další útok.   str ank  