 Japonsko si zachová jadernou energetiku  Tokio 8. května (ČTK) - Japonsko se nevzdá jaderných elektráren jako součásti své energetické politiky. Nic na tom nemění potíže, s nimiž se potýká v jaderné elektrárně Fukušima poškozené březnovým zemětřesením a přívalovou vlnou cunami. Podle agentury AP s tímto ujištěním přišel tajemník japonské vlády Jošito Sengoku.   Vláda nemá v úmyslu zastavit provoz jaderných reaktorů s výjimkou trojice reaktorů v elektrárně v Hamaoce v centrální části souostroví, k jejichž odstavení vyzval v pátek premiér Naoto Kan. Elektrárna leží jen 200 kilometrů západně od hlavního města Tokia a odborníci v oblast v nejbližších desetiletích očekávají až osmistupňové zemětřesení.   Sengoku zdůraznil, že není nutné se obávat ostatních jaderných elektráren v zemi.   "Naše energetická politika se drží jaderné energie," prohlásil Sengoku v rozhovoru pro televizní stanici NHK. Zdůraznil, že Hamaoka je výjimkou a páteční požadavek na její uzavření rozhodně neznamená odklon od japonské jaderné energetiky.   Společnost Čubu, která hamaockou elektrárnu provozuje, však zatím k rozhodnutí nedospěla, jelikož odstavení tří reaktorů by mohlo zhoršit dodávky elektřiny především v létě. Další jednání chystá na příští týden.   Hamaocká elektrárna je klíčová pro dodávky energie v centrálním Japonsku, mimo jiné i provozy společnosti Toyota Motor v blízkém Aiči.   Japonská vláda nařídila důkladné inspekce všech 54 jaderných reaktorů v zemi po zemětřesení a hlavně cunami, která zdevastovala především severovýchodní pobřeží Japonska a vyžádala si přes 25.000 mrtvých a pohřešovaných. Zároveň ale značně poškodila i jadernou elektrárnu ve Fukušimě.   hit ank   