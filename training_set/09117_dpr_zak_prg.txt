 Při dopravních nehodách v Praze vloni zahynulo 29 lidí  --------------------    Ke zpravodajství: GRAFIKA   --------------------    Praha 26. ledna (ČTK) - Při dopravních nehodách v Praze loni zahynulo 29 lidí, z toho bylo 16 chodců. Počet usmrcených se oproti roku 2009 snížil o 11. Je to nejnižší počet od roku 1998, sdělil dnes ČTK Pavel Švrčula z pražské dopravní policie. Naopak vzrostl počet nehod, policisté vloni vyšetřovali celkem 18.190 havárií, což je o šestinu více než v předchozím roce. Těžké zranění utrpělo 279 lidí, hmotná škoda se odhaduje na 1,16 miliardy korun. Nejhorší bilanci měl rok 2002, kdy na pražských silnicích zahnulo 82 lidí, v roce 2000 si havárie vyžádaly 80 životů.   "Policisté v Praze v průměru každých 28,9 minuty šetřili nehodu, každých 4,6 hodiny byl při nehodě lehce zraněn člověk a každých 31,3 hodiny byl zraněn těžce. V průměru každých 13 dní byl při nehodě usmrcen člověk," uvedl Švrčula.   Snížil se také počet nehod zaviněných pod vlivem alkoholu, vloni jich policie vyšetřovala celkem 510, zemřeli při nich dva lidé. Je to o 67 nehod a pět obětí méně než v roce 2009. Řidiči pod vlivem drog zavinili 22 nehod. "Ve třech případech byl řidič současně pod vlivem alkoholu a drog," upozornil Švrčula. Nejhorším rokem na pražských silnicích z hlediska nehod pod vlivem alkoholu byl rok 1999, kdy při nich zahynulo deset lidí.   Příčinou téměř dvou třetin havárií byl loni v Praze nesprávný způsob jízdy, při těchto nehodách zemřelo deset lidí. Dalšími nejčastějšími příčinami bylo nedání přednosti v jízdě, jízda nepřiměřenou rychlostí a nesprávné předjíždění.   Nejvíce nehod vyšetřovali policisté v pátek, kdy vyjížděli k 3089 haváriím, nejméně v neděli, kdy se stalo 1503 nehod. Podle Švrčuly se počet pátečních případů meziročně zvýšil o více než pětinu, ale počet obětí v tento den klesl o dvě třetiny. Naopak o 40 procent vzrostl počet lidí, kteří zahynuli při dopravních nehodách v sobotu.   Pražská dopravní policie v loňském roce řešila celkem 67.592 přestupků a viníkům uložila blokové pokuty ve výši 29,1 milionu korun. Pod vlivem alkoholu bylo přistiženo 797 řidičů, pod vlivem drog řídilo 47 lidí.   Dopravní policisté v roce 2010 zadrželi 253 pachatelů trestných činů a 52 hledaných lidí. "Nalezli rovněž 50 odcizených vozidel," uvedl Švrčula.   vit mkv  