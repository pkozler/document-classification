 Autobusové nádraží v Liberci novou halu mít nebude, nemá dotaci  Liberec 11. ledna (ČTK) - Autobusové nádraží ve stotisícovém Liberci se důstojné odbavovací haly hned tak nedočká. Stavba neuspěla s žádostí o dotaci z regionálního operačního programu a společnost Autobusové nádraží Liberec (ANL) bez toho není schopna projekt za zhruba 70 milionů korun realizovat. ČTK o tom dnes informoval ředitel společnosti Jan Konopásek. Cestující se tak dál musí spokojit s provizorním zázemím, které jim už řadu let poskytují nevzhledné stavební buňky.   Liberecké autobusové nádraží čeká na důstojnou odbavovací budovu už přes 20 let. Areál nástupišť byl modernizován už v polovině 90. let, na vybudování důstojného zázemí však tehdy peníze nezbyly. Cestujícím od té doby slouží provizorní objekt ze stavebních buněk. Už v roce 2007 představila firma na internetu návrh nové budovy od architekta Ivana Lejčara. Na stavbu zajímavé čtyřpodlažní budovy připomínající arénu sešlápnutou k jedné straně se ale nepodařilo získat dotace. "Pokusíme se najít prostředky na nějakou menší a jednodušší variantu," řekl Konopásek.   Z libereckého autobusového nádraží denně vyjíždí nebo do něj přijíždí kolem 150 autobusových spojů, v pátek až 190. Podle odhadu tak služby areálu denně využije kolem 4000 cestujících. Zázemí pro ně rozhodně není na úrovni, jakou by si stotisícové město zasloužilo, na tom se shodují zástupci města i kraje. Často ho kritizují i sami cestující, překvapeni jsou hlavně ti, kdo do krajského města přijíždějí poprvé. Společnost ANL, která nádraží spravuje zhruba čtyři roky, si je nedostatků vědoma a řadu z nich se už pokusila napravit: prodloužila dobu, kdy je provizorní budova cestujícím otevřena, přibylo občerstvení, novinový stánek i elektronický informační systém.   Lepší zázemí, místo k odpočinku, restauraci a další služby, ale měla cestujícím nabídnout právě nová budova. Důstojného prostředí se v ní měl dočkat i obslužný personál. Neobvyklý projekt získal i podporu veřejnosti, když ho při internetovém hlasování ocenilo 63 procent účastníků a jen 18 procent ho zavrhlo. "Čtyři patra jsou podmínkou regulace výstavby v této oblasti a my jsme nechtěli stavět obyčejnou krabici, teď se jí ale zřejmě nevyhneme, pokud nechceme, aby dalších 20 let suplovaly nádražní budovu stavební buňky," poznamenal Konopásek. Budova zřejmě bude nakonec menší a tedy levnější, financovat ji chce z úvěru.   Na rozdíl od jiných míst v Česku, kde je realizace podobných projektů v režii měst, jde v Liberci o soukromý projekt. Prostředky chtěla ANL získat z Regionálního operačního programu NUTS II Severovýchod, kde je v letech 2007 až 2013 k dispozici téměř 656,5 milionu eur (16,5 mld. Kč). Zhruba 34 procent prostředků, což je asi 5,6 miliardy korun, je určeno na rozvoj městských a venkovských oblastí na regeneraci a revitalizaci brownfields, obnovu částí měst a infrastrukturu. Díky dotaci z programu se například nového autobusového nádraží dočká nedaleký Turnov. Patnáctitisícové město získalo na jeho vybudování bezmála 90 milionů korun.   ivc sap  