 Nové stavby v polovině Říčan nebude možné připojit ke kanalizaci  --------------------    Ke zpravodajství: AUDIO   Doplnili jsme reakci dalšího investora v 8. odstavci.   --------------------    Říčany (u Prahy) 31. ledna (ČTK) - Nové stavby na více než polovině území Říčan se od úterý nebudou moci připojit k veřejné kanalizaci. Důvodem mimořádného opatření, které bezprostředně ohrožuje tři velké projekty za stovky milionů korun, je kritický stav jedné z hlavních kanalizačních stok. Její nedostatečnou kapacitu odhalila provedená analýza, řekl dnes novinářům starosta Vladimír Kořen (Klidné město). Bývalé vedení města tento krok kritizuje a tvrdí, že situaci řešilo.   Zjistilo se, že stoka má v jednom místě odlehčovací přepad, přes který při větší zátěži přetéká odpadní voda včetně fekálií a toaletních papírů přímo do Říčanského potoka. Každým dalším připojením podle Kořena hrozí, že fekálie tudy budou odtékat i za běžného provozu.   "To je středověk, rozvojový svět. Vzhledem k tomu, že přepadová hrana je v centrální části města, tak by nám tekly fekálie centrální částí města. To je prostě situace, kterou nemůžeme dopustit," prohlásil starosta. Město jako vlastník kanalizace podle něj musí respektovat zákon o vodovodech a kanalizacích, a proto nyní nemůže povolit připojení pro nové stavby.   Oprava stoky, ke které radnice začne okamžitě zpracovávat projektovou dokumentaci, by podle předběžných odhadů stála 25 milionů korun. Částečné řešení, které ale může problém přenést jinam, by vyšlo na deset milionů. Kde na úpravy vzít peníze, je otázkou. Žádný dotační titul podle starosty na takové případy nepamatuje.   Třináctitisícové město, které se zadlužilo výstavbou základní školy a které nyní ke každé investici nad milion korun potřebuje souhlas banky, tak podle Kořena bude muset odložit opravy silnic, rozšiřování kapacity mateřských škol a zvelebení městského kulturního střediska. Ve vzduchu navíc visí možné žaloby developerů, jejichž projekty zákaz, platící nejméně do konce letošního roku, postihne.   "Jako město jsme v poměrně silných kleštích," prohlásil Kořen, který vinu za špatný stav kanalizace vidí na straně bývalého vedení radnice. Exstarostka Adriena Mrázová (Sdružení nezávislých Říčany) ale tvrdí, že o situaci věděla a řešila ji. Loni podle ní vznikl generel, který navrhl dva způsoby. Jedním bylo vybudování přivaděče k čistírně s oddělovacím objektem, druhým výstavba nové čistírny na toku Rokytky. "Obávám se, že pan starosta má asi málo informací," dodala Mrázová.   Za rozhodnutím vidí spíš snahu dostát předvolebnímu slibu Klidného města, kterým je zklidnění stavebního rozvoje v Říčanech. "Nové vedení by rádo zastavilo výstavbu ve městě, to může být jedním z prostředků," tvrdí. Kořen to ale odmítl a namítl, že opatření se dotýká i jeho osobně, protože bydlí v části města, která dosud není napojena na kanalizaci.   Jedním z ohrožených projektů je výstavba volnočasového centra pro mládež s bazénem za 120 milionů korun. V lokalitě Na Fialce ho chce vybudovat společnost Openplace, jejímž jednatelem je majoritní vlastník firmy Mountfield Ivan Drbohlav. "Pro nás to znamená úplnou katastrofu, protože jsme čekali na územní rozhodnutí a od 1. dubna se mělo stavět," řekl Drbohlav ČTK. Otevření bylo plánováno příští rok kolem 15. února. Se starostou už o situaci jednal a doufá v to, že se situace co nejrychleji vyřeší, aby projekt mohl být uskutečněn.   Dopad by opatření mohlo mít i na výstavbu 125 nových bytů za 400 milionů korun, které ve stejné lokalitě buduje společnost RIM International. Jednatel firmy Petros Papadopoulos ale ČTK řekl, že podle jeho názoru město k takovému kroku nemá zákonné prostředky.   "My povolení k připojení máme, neodvedu si představit, že by město mělo možnost to povolení nějakým způsobem stáhnout. Čekal bych to spíš u nových projektů, které se připravují," podotkl. Firma má rozestavěny tři bytové domy se 77 byty a připravuje druhou a třetí etapu výstavby. O případné žalobě na město však Papadopoulos neuvažuje, protože dosud neobdržel žádné oficiální informace. "Pokud měli povolení, tak se připojí, pokud by jim někdo bránil, je to na žalobu," uvedla v této souvislosti Mrázová.   Posledním velkým projektem je dobudování kanalizace v Říčanech za 140 milionů korun, na který má město přislíbenu dotaci z EU. V krajním případě by se mohlo stát, že by radnice část peněz musela vrátit.   Rozpočet Říčan představuje kolem půl miliardy korun, město ale tíží dluh 270 milionů za výstavbu školy. Ročně splácí podle Kořena včetně úroků 50 milionů a na řadě významnějších staveb ve městě včetně radnice vázne zástavní právo banky.   khj snm  