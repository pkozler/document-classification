 Dobeš odvolal náměstka pro VŠ, nahradí ho bývalý rektor Wilhelm  Praha 31. května (ČTK) - Ministr školství Josef Dobeš (VV) dnes oznámil změnu na místě svého náměstka pro vysoké školy, Jana Kouckého vystřídá bývalý rektor Univerzity Karlovy Ivan Wilhelm. Za necelý rok Dobešova úřadování je to už druhá změna v této funkci. Wilhelm bude mít za úkol připravit reformu vysokých škol. Chystá se už několik let, akademici ji pokaždé ostře kritizovali.    "Potřebuju člověka, který nepodléhá jednotlivým zájmovým skupinám," komentoval na dnešní tiskové konferenci Dobeš personální změnu.   Wilhelm chce stejně jako jeho předchůdci rozčlenit vysoké školy na výzkumné, vzdělávací a profesně orientované. "Rozhodování ministerstva školství o finanční podpoře školám bude spojeno s výsledky hodnocení akreditačních orgánů," uvedl. Peníze by měly být více rozdělovány podle kvality vzdělávání, nikoliv počtu studentů. Nový náměstek chce také větší mezinárodní spolupráci škol a akademické obce. Věcný záměr zákona plánuje předložit vládě do konce roku.   Dříve navržené změny odmítli vědci i školy, jsou prý nekoncepční a nezohledňují požadavky akademiků. "Podle názoru akademického senátu UK by realizace tohoto návrhu destabilizovala vysoké školství v České republice a namísto zlepšování kvality by nastalo období chaotických změn s nejistým výsledkem," komentovali dřívější koncepci představitelé Univerzity Karlovy. Vlažně se stavěla k plánům ministerstva i Rada vysokých škol nebo mladí badatelé ze spolku Věda žije! Nelíbí se jim třeba předpokládaný způsob hodnocení kvality univerzit, jejich akreditace a systém řízení.   Wilhelm je jaderný fyzik a bývalý rektor Univerzity Karlovy. V minulosti působil jako předseda České konference rektorů a člen vládní rady pro výzkum a vývoj. V roce 2009 neúspěšně kandidoval za Evropskou demokratickou stranu do Evropského parlamentu.   Dobeš už náměstka pro vysoké školy vyměnil hned po svém nástupu do úřadu loni v létě. Na tuto pozici si přivedl Kryštofa Hajna, který dříve pracoval v bezpečnostní agentuře ABL. Na Hajna však podala trestní oznámení Vysoká škola technická a ekonomická, protože se údajně při schůzce se zástupci školy dopustil trestného činu zneužití pravomoci úřední osoby a vydírání.   kli rot  