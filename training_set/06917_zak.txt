 Na Brněnsku způsobil žhnoucí popel v kontejneru požár  Odrovice (Brněnsko) 6. ledna (ČTK) - Žhnoucí popel v odpadkovém koši způsobil v noci na dnešek požár v Odrovicích na Brněnsku. Oheň poškodil dvojgaráž a sousední přístřešek rodinného domu. Plameny ožehly jeho fasádu a také vstupní dveře. Škoda se odhaduje na 100.000 korun, řekl ČTK mluvčí hasičů Jaroslav Haid. Dům se šesti hasičským jednotkám podařilo uhasit před požárem.     Plameny vyšlehly poté, co obyvatelé objektu vynesli do plastového odpadkového koše ještě žhnoucí popel z kotle. Oheň následně zachvátil vedle uskladněné dřevěné palety a garáž.   Likvidace požáru trvala bezmála 1,5 hodiny. Bylo nutné při ní rozebírat mezistropní prostor garáží, v nichž byla skryta ohniska.   vtk sap  