 Brněnské opatství získalo zpět ukradenou Koperníkovu knihu  Brno 22. ledna (ČTK) - Augustiniánské opatství ve Starém Brně získalo po mnohaletém úsilí zpět vzácnou knihu Mikuláše Koperníka, kterou neznámý zloděj ukradl na počátku 90. let. Svazek, jakých je na světě jen asi deset, se před lety objevil v nabídce jednoho ze zahraničních knihkupectví. Opatství muselo knihu odkoupit zpět, píší dnešní Lidové noviny v brněnském vydání.   "Potřebné peníze jsme sehnali sponzorsky," uvedl podle deníku opat Lukáš Evžen Martinec. Cenu přímo neuvedl. Znalci ji odhadují na 1,8 milionu korun. Kniha bude nyní uložena v trezoru Moravské zemské knihovny, kde jsou nejvhodnější podmínky.   Dílo De revolutionibus orbium coelestium (O pohybech nebeských těles knihy šestery) pochází z roku 1566. Po léta bylo v depozitáři klášterní knihovny.   V roce 1997 přišel do Moravské zemské knihovny, která původně knižní fond v klášteře odborně spravovala, dopis od amerického profesora astronomie Owena Gingericha. Knihu mu nabídl k odkoupení německý knihkupec. Američanovi ale neunikly maličkosti jako pečlivě vyškrabané knihovní razítko či propiskou přeškrtané slovo Brunnae ve starém rukopisném záznamu augustiniánského kláštera.   "Udělala se inventura, při níž jsme spis sice našli uvedený na seznamu, fakticky už tu ale nebyl," popsal opat. Policisté nikdy přesně nezjistili, jak a kdy se kniha ztratila. Augustiniáni vedli dlouhá jednání o zpětném odkupu knihy. Ministerstvo kultury sice v minulosti slíbilo, že na znovuzískání díla přispěje, nakonec se ale museli augustiniáni o peníze postarat sami.   tmd mkv  