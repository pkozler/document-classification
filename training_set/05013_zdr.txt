 Polsko hlásí dvě první letošní oběti prasečí chřipky  Varšava 10. ledna (zpravodajka ČTK) - Polsko hlásí dva první letošní případy úmrtí na takzvanou prasečí chřipku. V Olsztyně na severovýchodě země na ni zemřela takřka tříletá holčička, ve Slupsku v severozápadním Polsku jí podlehl muž středního věku. Informovala o tom dnes polská média.   Dívka měla projevy zápalu plic, výsledky výtěru ukázaly, že se nakazila virem AH1N1. Muž, který zemřel ve Slupsku, měl kromě jiného také problémy se srdcem, nicméně podle lékařů byla v jeho případě bezprostřední příčinou smrti prasečí chřipka.   V nemocnicích na různých místech Polska leží několik dalších lidí nakažených prasečí chřipkou. Podle Jana Bodnara, mluvčího hlavního hygienika, zemi zatím epidemie nehrozí, nemocných je několikrát méně než tou samou dobou před rokem.   Evropští zdravotní experti minulý týden upozornili, že prasečí chřipka, která trápí mnoho lidí v Británii, by se brzy mohla rozšířit na kontinent. Kvůli šíření viru prasečí chřipky byla předloni v červnu vyhlášena pandemie, Světová zdravotnická organizace (WHO) ji loni v srpnu označila za skončenou. Za tu dobu na prasečí chřipku zemřelo na celém světě přes 18.000 lidí.   Polsko na rozdíl od mnoha zemí včetně Česka loni ve velkém nenakoupilo vakcíny proti prasečí chřipce. Vláda to vysvětlovala tím, že neprošly dostatečným počtem vědeckých testů a že výrobci na sebe odmítli převzít zodpovědnost za možné vedlejší účinky vakcín. Její postup kritizoval tehdejší ombudsman Janusz Kochanowski.   hab hej  