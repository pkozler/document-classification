 Trasa C pražského metra se kvůli poruše na devět minut zastavila  Praha 27. ledna (ČTK) - V pražském metru se dnes v ranní špičce před osmou hodinou zastavil provoz na trase C. Kvůli technické závadě stály vlaky v obou směrech. ČTK to řekla mluvčí pražského dopravního podniku Ilona Vysoudilová. Provoz se podařilo obnovit po devíti minutách.   Technická závada postihla jednu vlakovou soupravu, kterou bylo nutné odstavit. "Musel být zastaven provoz na celé trase, aby se vlaky nekumulovaly," řekla Vysoudilová.   V ranní špičce jezdí metro v intervalech dvě až tři minuty. Ve stanicích se během devíti minut přerušené dopravy shromáždily davy lidí, nástupiště byla zcela zaplněna. "Lidé nevěděli, co se děje a jak se dostanou do práce," řekla ČTK jedna z cestujících.   vit rot    