 Zelený sršeň vylétl na první místo v severoamerických kinech  --------------------    Ke zpravodajství: FOTO ve Fotobance  ID foto: F201101110157901, P201002220933201   --------------------    Los Angeles 17. ledna (ČTK) - Zelený sršeň se o víkendu usadil na prvním místě žebříčku nejúspěšnějších filmů v severoamerické distribuční síti, když do kas biografů přes špatné kritiky přinesl 34 milionů dolarů (623 milionů korun). Napsala to agentura Reuters.   Snímek, který například deník The Wall Street Journal označil za "zvěrstvo", tak splnil finanční očekávání distributora - společnosti Columbia Pictures. Většinu diváků - 61 procent - této 3D adaptace komiksu o superhrdinovi tvořili podle Columbia Pictures muži. "Myslím, že diváci jsou ti nejlepší kritici," řekl zástupce distribuční společnosti Rory Bruer o filmu, v jehož hlavních rolích se představili Seth Rogen a Jay Čchou.   Komediální drama Dilema s Vincem Vaughnem a Kevinem Jamesem, které bylo jednou z víkendových novinek, skončilo na druhém místě se ziskem 17,4 milionu dolarů (319 milionů korun). Třetí se umístil nejúspěšnější snímek předchozího víkendu - western bratří Coenů Opravdová kuráž. Na vstupném vydělal 11,2 milionu dolarů (205 milionů korun), za čtyři týdny od premiéry pak celkem 126,4 milionu dolarů (2,3 miliardy korun).   První pětici uzavřely filmy The King's Speech se ziskem 9,1 milionu dolarů a Černá labuť s 8,1 miliony dolarů. Oba snímky patří k favoritům na některé z ocenění americké Akademie filmových věd a umění.   Nejnavštěvovanější filmy v severoamerických kinech o uplynulém víkendu:       Pořadí  Název  Tržby v mil. dolarů     1.    Zelený sršeň  34     2.  Dilema  17,4     3.  Opravdová kuráž  11,2     4.  The King's Speech  9,1     5.  Černá labuť  8,1     6.  Fotři jsou lotři  7,1     7.  Tron: Legacy 3D  5,7     8.  Yogi Bear  5,3     9.  The Fighter  5,1     10.  Hon na čarodějnice  4,5       mtw jnd  