 Kvůli zpoždění tendrů Lesů ČR je málo dřeva, tvrdí zpracovatelé  Doplnili jsme další informace ve 4. a  6. odstavci.   --------------------    Praha 4. ledna (ČTK) - Zpracovatelé dřeva mají v důsledku zpožděného podepisování smluv mezi Lesy České republiky a vítězi tendrů na práce ve státních lesích pro letošní rok nedostatek dřeva. Některé firmy propouštějí zaměstnance. ČTK to dnes řekl prezident Asociace českých a moravských dřevozpracovatelů (AČMD) Zdeněk Valný, který ze stavu viní Lesy ČR. Ty jeho kritiku odmítají. Státní podnik, jemuž patří polovina lesů v zemi, má podepsány smlouvy na necelé třetině územních jednotek.   Ze 108 takzvaných smluvních územních jednotek (SÚJ) podnik k dnešku podepsal smlouvy na 30 jednotkách, řekl ČTK mluvčí Lesů ČR Zbyněk Boublík. Dodal, že další smlouvy budou uzavírány v následujících dnech.   "V lesnicko-dřevařském sektoru hrozí následkem zpackaných tendrů Lesů ČR obrovské hospodářské škody," uvedl Valný. Podle něj má problémy většina členů asociace, ale také pily, které členy uskupení nejsou. "Zásoby surového dříví jsou pod technickým minimem a dřevozpracovatelé jsou nuceni odsouvat zahájení výroby," uvedl.   Omezená nabídka dřeva je podle něj navíc předražená. Některé firmy v důsledku nynější situace omezují výrobu či propouštějí lidi, řekl Valný, který nevylučuje, že někteří zpracovatelé podají do budoucna na odpovědné zástupce státu trestní oznámení.   "AČMD se neustále snaží zvrátit obchodování se dřívím za spravedlivé ceny a domoci se zpět svých bývalých netržních výhod na úkor ostatních dřevozpracujících podniků," řekl v reakci na Valného prohlášení Boublík.   Podle dřívějšího vyjádření České asociace podnikatelů v lesním hospodářství (ČAPLH), k němuž se přiklání také Valný, některé firmy své nabídky podané do tendru úmyslně podhodnotily. Nelze prý vyloučit to, že tyto firmy se s dalšími subjekty dopředu dohodly, že po svém vítězství díky nízké ceně ze soutěže odstoupí. Za to budou od společností, kterým vítězství přenechají, požadovat určitou kompenzaci. Asociace proto koncem listopadu vyzvala ministra zemědělství Ivana Fuksu a generálního ředitele Lesů ČR Svatopluka Sýkoru ke zrušení podezřelých částí veřejné zakázky a úpravě zadávacích podmínek tak, aby do budoucna zabránily podobným spekulacím.   Server Ekonom.cz koncem minulého týdne upozornil na to, že zatím žádnou smlouvu nepodepsala například pražská společnost České dřevařské závody. Právě tato firma přitom podala nejvíce nejlepších nabídek, když uspěla na 36 ze 108 jednotek. Minulý týden LČR přistoupily k neobvyklému kroku, když inzerátem v celostátním tisku vyzvaly České dřevařské závody k poskytnutí součinnosti k uzavření smluv.   Vítězné lesnické firmy mají v lesích těžit a vykonávat pěstební práce. Pokácené a změřené kmeny firmy od podniku za cenu stanovenou v soutěži koupí a dál je budou zpracovávat a prodávat. Vítězové tendrů budou muset minimálně pětinu objemu čtvrtletně vytěžené dřevní hmoty nabídnout na tuzemský veřejný trh se dřevem, tedy obchodovat s ním na burze.   Jednoroční tendr je jakýmsi nouzovým řešením a má zabránit přerušení lesních prací po letošním 1. lednu. Původní obří desetiletý tendr v hodnotě 16 miliard korun, který kritizovali politici, ekologové, lesníci a výhrady k němu měl i antimonopolní úřad, Lesy ČR zrušily v polovině loňského května. I nynější jednoroční tendr některé lesnické svazy kritizují.   mjr dvd jw  