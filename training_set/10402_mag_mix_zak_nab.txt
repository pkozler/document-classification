 Soud s módním tvůrcem Gallianem nakonec začne 22. června  --------------------    Ke zpravodajství: FOTO ve Fotobance  ID foto:  F200803020025601 ,  F200807010012101 ,  P201102280845101    --------------------    Paříž 12. května (ČTK) - Britský módní návrhář John Galliano stane kvůli údajným protižidovským a rasistickým výpadům před pařížským soudem 22. června. Rozhodl o tom dnes sám tento tribunál, který měl podle původních zpráv zahájit řízení s Gallianem už dnes.   Gallianův obhájce Aurélien Hamelle řekl, že jeho mandant bude zahájení procesu "samozřejmě přítomen".   Soud bude projednávat dvě žaloby na Galliana. První se týká jeho únorového slovního střetu s jedním párem v pařížském baru. Podnapilý návrhář prý tyto lidi častoval rasistickými a protižidovskými urážkami. On to popírá, ale navzdory tomu se omluvil. Druhou žalobu podala žena, jejímuž vzhledu se prý Galliano loni v říjnu vysmíval a na jejíž adresu prý rovněž pronesl rasistické urážky. V případě usvědčení mu hrozí až půl roku vězení a pokuta až 22.500 eur (asi 535.000 korun).   Incidenty výrazně poznamenaly Gallianovu profesionální kariéru. Pařížský salon Dior, kde byl uměleckým ředitelem, s ním rozvázal smlouvu a později musil Galliano odejít z dalšího salonu, který sice nese jeho jméno, ale který z 92 procent vlastní rovněž Dior.   pz dr  