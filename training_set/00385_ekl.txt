 Přiotrávené labutě se v Pardubicích vrátily zpět do volné přírody  --------------------    Ke zpravodajství: FOTO/aktuality   --------------------    Pardubice 7. ledna (ČTK) - Tři přiotrávené labutě se dnes po téměř dvouměsíční léčbě vrátily zpět do volné přírody. Záchranáři je vypustili na Labe v centru Pardubic. V listopadu se otrávily na písníku Bajkal botulotoxinem, nebezpečným jedem, a hrozilo jim, že uhynou. ČTK to řekl Josef Cach ze Záchranné stanice Pasíčka.   "Dnes jsme také vypustili ještě čtvrtou labuť, která naletěla do drátů vysokého napětí. Rychle se ze zranění uzdravila. Celkem to byla dvě mláďata, jedna samice a jeden samec. Nebyla to rodinka, ale takhle jsme je dali dohromady," řekl Cach.   Jed vzniká při tlení živočichů a ryb. Labutě po jeho požití přestanou přijímat potravu a jsou slabé, protože jed ochabuje svalstvo. Několik jedinců už tuto zimu v Pardubicích uhynulo. Odchyceným labutím pomohla antibiotika a vydatná strava.   "Krmili jsme je kaší z rozmočených rohlíků a rozmixovanými piškoty. Hadičku jsem zaváděli až do žaludku. Později už začaly žrát sami a jejich stav se den o dne zlepšoval," řekl Milan Oppa ze stanice.   Labutě jsou zvyklé na lidskou společnost, ale při jejich převozu asistovalo raději víc lidí. Už jen "nasoukat" je do pytlů, dalo práci. Labutě totiž mají v křídlech velikou sílu.   "Nejlepší je to ve dvou, musí se chytit za nohy a křídla a postupně na ně pytel rulovat. Rána křídlem docela bolí," řekl Oppa.   Ptáci byli v pytlích, aby se nezranili. Labutě zvládaly transport poměrně klidně a na loďce, odkud je hasiči dávali na vodu, se moc nevzpouzely. Jen za jízdy v autě, když si záchranáři nedali pozor, štípaly je do ruky. Ve stanici ošetřují ekologové ještě čtyři přiotrávené labutě, které už také brzy pustí uzdravené do volné přírody.   jlc snm  