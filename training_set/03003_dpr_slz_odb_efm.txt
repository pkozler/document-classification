 AWT propustila ke konci roku 149 lidí, hlavně řidiče kamionů  Ostrava 14. ledna (ČTK) - Dopravní společnost AWT (dříve OKD, Doprava) propustila ke konci loňského roku 149 zaměstnanců, tedy osm procent. Na Ostravsku tak přišli o práci zejména řidiči kamionů a související administrativní pracovníci. Kvůli rušenému provozu kamionů firma zaměstnala dalších 54 lidí na jiných pozicích. ČTK to řekl mluvčí společnosti AWT Petr Jonák.   Hromadné propouštění zaměstnanců potvrdila společnost Advanced World Transport na konci prosince; tehdy ještě nechtěla zveřejnit konkrétní čísla. Personální údaje k 31.12. 2010 však ještě nejsou definitivní. "Zbylá část restrukturalizace se dokončí v prvních třech měsících letošního roku a týká se ještě několika desítek zaměstnanců," dodal mluvčí. Před zahájením propouštění pracovalo v AWT zhruba 1850 lidí.   Podle Jonáka odešla naprostá většina propuštěných zaměstnanců dohodou s vyšším odstupným, než stanovuje zákon. Na pět desítek pracovníků firma zaměstnala hlavně v železniční dopravě a v jiné společnosti skupiny - AWT Čechofrachtu, jehož pobočka se brzy otevře v Ostravě.     Z aktuálních informací ostravského úřadu práce vyplývá, že propuštění řidiči budou nové místo ve své profesi hledat v regionu těžce. "Pro řidiče všech motorových vozidel nabízíme 47 volných pracovních míst. Evidujeme však 800 uchazečů, kteří by se takto mohli uplatnit. Nabídka volných míst je tedy zcela nedostatečná," řekla ČTK mluvčí úřadu Martina Kubínová. Bývalých zaměstnanců AWT, o kterých ostravský úřad ví, má v evidenci zatím několik desítek.   Jonák již dříve řekl ČTK, že AWT se zaměří hlavně na železniční a kombinovanou dopravu. "Kamionová doprava hrála v AWT okrajovou roli v jednotkách procent," řekl. AWT proto ukončí leasing necelé stovky kamionů, které společně s návěsy odprodá. Všechny ostatní služby v silniční dopravě zachová a převede je do jiných provozních oblastí či jiných společností skupiny - například na AWT Čechofracht převede mezinárodní silniční přepravu.   Očekávané hospodářské výsledky loňského roku firma zatím nebude sdělovat. V roce 2009 se propadla do ztráty 200,1 milionu korun z čistého zisku 115,4 milionu Kč v roce 2008. "Předloňské hospodaření ovlivnil nástup ekonomické krize a rovněž tvorba opravných položek. Byl to také rok akvizic společností Viamont Cargo a Čechofracht," řekl Jonák.   Ostravská AWT patří mezi klíčové dceřiné společnosti stejnojmenné skupiny, která vznikla spojením firem z oblasti nákladní dopravy - například Čechofracht či Viamont Cargo. Stoprocentním vlastníkem ostravské AWT je stejnojmenná nizozemská společnost (původně NWRT), která patří evropské společnosti RPG Industries spoluvlastněné Zdeňkem Bakalou.     Hospodářské výsledky společnosti AWT (dříve OKD, Doprava) v letech 2007 až 2009 (v milionech Kč):      2007  2008  2009     čistý zisk/ztráta  230,4  115,4  -200,1     tržby  3219  2909  4289     Zdroj:  www.justice.cz    Hana Halfarová sap  