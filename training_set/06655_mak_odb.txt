 Nezaměstnanost v hradeckém kraji klesla na 7,2 procenta  --------------------    Ke zpravodajství: AUDIO   Doplnil jsme další informace ve 3. až 5. odstavci a TABULKU.   --------------------    Hradec Králové 9. května (ČTK) - Míra nezaměstnanosti v Královéhradeckém kraji v dubnu klesla na 7,2 procenta z březnových 7,9 procenta. Pokles vykázala třetí měsíc po sobě. Práci na konci dubna hledalo 20.873 lidí, o 1934 méně než v březnu. Vyplývá to z údajů, které dnes zveřejnilo ministerstvo práce a sociálních věcí. Loni v dubnu dosahovala míra nezaměstnanosti v hradeckém kraji 7,9 procenta a nezaměstnaných bylo 22.608.   Podle ředitele hradecké krajské pobočky úřadu práce Martina Horáka bylo hlavním důvodem dubnového poklesu zahájení sezonních prací ve stavebnictví a zemědělství. Další lidé z evidencí úřadů práce také odešli na veřejně prospěšné práce. V květnu by podle Horáka měl pokles nezaměstnanosti ještě pokračovat. Nemusel by však být tak výrazný jako v dubnu.   Nezaměstnanost v dubnu klesla ve všech pěti okresech kraje. Nejnižší nezaměstnanost s hodnotou rovných šest procent vykázalo Rychnovsko. V okrese působí závod Škody Auto v Kvasinách, který nabírá lidí na trvale se zvyšující výrobu modelů Superb a Yeti. Od září hodlá automobilka v Kvasinách zavést pracovní soboty a přijmout kvůli tomu chce několik stovek nových zaměstnanců. "Vývoj v kvasinském závodě vítáme. Práci v automobilce z řad nezaměstnaných by mohly nalézt desítky lidí," řekl k tomu ČTK ředitel rychnovského pracoviště úřadu práce Petr Richtera. Růst ve Škodě Auto by podle něj měl přinést nová pracovní místa i v doprovodných službách, které nesouvisejí přímo s výrobou.   Nejvyšší nezaměstnanost v dubnu mělo Trutnovsko, a to devět procent. Bylo tak jediným okresem v hradeckém kraji, který měl míru nezaměstnanosti nad celorepublikovým průměrem.   Nabídka volných míst v kraji v dubnu vzrostla o osm procent na 1912 míst. Volných míst bylo nejvíce od února 2009. V porovnání s dobou konjunktury před hospodářskou krizí to je však stále výrazně méně. Například v polovině roku 2008 zaměstnavatelé nabízeli téměř 7000 míst.   Nejhůře se práce hledá na Jičínsku, kde na jedno volné místo připadá 16 nezaměstnaných. V celém kraji připadá na jedno volné místo 11 lidí bez práce.   Nezaměstnanost v Česku v dubnu proti březnu klesla o 0,6 procentního bodu na 8,6 procenta. O práci se ucházelo 513.842 lidí, což bylo meziměsíčně o 33.920 méně.   V mezikrajském porovnání má hradecký kraj čtvrtou nejnižší nezaměstnanost. Nižší nezaměstnanost je v Praze, Středočeském a Plzeňském kraji. Sousední Pardubický kraj měl v dubnu míru nezaměstnanosti 8,3 procenta.     Ukazatele nezaměstnanosti v Královéhradeckém kraji:     okres  Počet nezaměstnaných*  Počet nezaměstnaných*  Míra nezaměstnanosti (v pct.)  Míra nezaměstnanosti (v pct.)      duben  březen  duben  březen     Hradec Králové  5723 (5942)  6215 (6486)  6,5  7,0     Jičín  2978 (3090)  3369 (3487)  7,0  8,0     Náchod  4173 (4387)  4603 (4835)  7,6  8,5     Rychnov nad Kněžnou  2450 (2547)  2744 (2847)  6,0  6,7     Trutnov  5549 (5737)  5876 (6066)  9,0  9,5     kraj  20.873 (21.703)  22.807 (23.721)  7,2  7,9     *počet nezaměstnaných, kteří mohli bezprostředně nastoupit do zaměstnání, čísla v závorkách označují celkový počet nezaměstnaných zdroj: MPSV   Zdeněk Rychtera snm  