 Facebook vytváří vysoké zisky, bude muset o sobě informovat trh  New York 7. ledna (ČTK) - Provozovatel internetové sociální sítě Facebook vytváří zisky rychleji, než se čekalo, a má velký potenciál pro investory. Díky tomu jich zřejmě přitáhne tolik, že bude muset do dubna 2012 o sobě začít zveřejňovat informace v podobném rozsahu jako akciové společnosti obchodované na veřejném trhu. Uvádí se to v dokumentech rozeslaných bankou Goldman Sachs klientům, jimž tak nabízí účast na investici do Facebooku.   Facebook vytvořil za prvních devět měsíců loňského roku čistý zisk 355 milionů dolarů (6,7 miliardy Kč), což byla více než čtvrtina celkových výnosů v sumě 1,2 miliardy dolarů. Agentuře Reuters to sdělil ve čtvrtek zdroj, který dokumenty od Goldman Sachs dostal.   Goldman začal distribuovat bohatým klientům kopie memoranda k plánu soukromého prodeje akcií Facebooku za zhruba 1,5 miliardy dolarů. Dokument obsahuje dosud nejpodrobnější finanční informace o firmě, kterou nedávná půlmiliardová investice Goldman Sachs a ruské investiční společnosti Digital Sky Technologies ohodnotila na 50 miliard dolarů. Facebook by tím co do hodnoty předčil společnosti jako eBay, Yahoo či Time Warner.   Údaje z rozesílaných dokumentů ukazují, že zmíněné ocenění Facebooku je sice vysoké, avšak ne přemrštěné, řekl Ryan Jacob z fondu Jacob Internet Fund. "Svědčí to o tom, že tyto firmy dokážou generovat 30 až 40 procent provozních marží," řekl.   Memorandum odhadlo, že Facebook letos zřejmě získá více než 500 akcionářů. To by podle americké regulace trhu cenných papírů znamenalo, že firma bude muset od dubna příštího roku začít podávat veřejně dostupné údaje o svém hospodaření.   Povinnost zveřejňovat informace může být krokem ke vstupu Facebooku na burzu, ale také nemusí. Zakladatel firmy Mark Zuckerberg zatím něco takového odmítá a dává najevo že si chce ponechat firmu pod svou kontrolou. Facebok se ke zprávě nevyjádřil.   Facebook založený v roce 2004 na koleji Harvardovy univerzity má už více než 500 milionů uživatelů. O čas trávený uživateli na webu a o peníze z reklamy soutěží s největšími internetovými společnostmi jako Google a Yahoo. Podle Ryana Jacoba se může síť firmy letos dostat až k miliardě uživatelů.   Investoři mají o akcie Facebooku a dalších sociálních sítí velký zájem a shánějí je na soukromých burzách. Memorandum Goldman Sachs poznamenává, že na Facebook se obrátily regulační úřady s dotazy o transakcích s firemními akciemi.   hp jw  