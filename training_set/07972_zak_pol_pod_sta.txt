 Jablonecká městská policie se stěhuje do nové budovy  --------------------    Ke zpravodajství: AUDIO   --------------------    Jablonec nad Nisou 28. ledna (ČTK) - Jablonecká městská policie se začíná stěhovat do nového sídla, rekonstruované budovy bývalé požární zbrojnice na Hasičské ulici. V budově bude kromě strážníků sídlit i oddělení krizového řízení. Z hlediska technického zázemí je to nejlépe vybavená budova městské policie v České republice, řekl dnes novinářům její ředitel Jiří Rulc. Strážníci se do ní začínají stěhovat dnes, slavnostně se otevře začátkem března.   Dosavadní sídlo jabloneckých strážníků v Kamenné ulici už podle Rulce nevyhovuje hned z několika důvodů. Stojí v kopci, nemá dobré technické zázemí ani garáže a nedostatečná je i kapacita. "Je to dům víceméně bytového charakteru, kde podmínky pro práci městské policie jsou méně příznivé," vysvětlil Rulc.   Náklady na rekonstrukci hasičské zbrojnice, která se nachází přímo v centru města, překročily 70 milionů korun, z toho 20 milionů šlo do technologií. Město na ni získalo peníze z regionálního operačního programu.   Strážníci se do nového sídla začínají stěhovat dnes, od soboty bude v provozu. "Bude sice zkušební, ale bude to standardní provoz pro obyvatele města," dodal šéf městské policie. Co se stane s jejím dosavadním sídlem v Kamenné ulici, zatím rozhodnuto není. "Zvažujeme i variantu, že bychom ten objekt odprodali," poznamenal místostarosta Miloš Vele (ODS).   Jablonecká městská policie má v současné době 56 zaměstnanců. Podle jejího vedení se letos žádná zásadní změna nechystá.   jem mol  