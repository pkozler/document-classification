 Přehrada nad Plzní začne vyrábět elektřinu už letos v listopadu  --------------------    Ke zpravodajství: AUDIO; FOTO/aktuality   --------------------    Plzeň 18. května (ČTK) - Na plzeňské přehradě České údolí vzniká nová malá vodní elektrárna o výkonu 280 kilowattů. Vodní dílo ze 70. let minulého století, které patří Povodí Vltavy, se tak začne poprvé využívat k výrobě elektřiny. Jde o investici za 33 milionů korun, z toho téměř polovinu bude tvořit stavba a zbytek Kaplanova turbína a generátor z ČKD Blansko - Small Hydro. Přehrada začne vyrábět elektřinu v listopadu ve zkušebním režimu, ostrý provoz najede od ledna, řekl dnes ČTK Zbyněk Folk z plzeňské pobočky Povodí Vltavy.   "Je stejně složitá jako velká elektrárna, má všechny náležitosti jako velký vodní zdroj, jen je to všechno zmenšené. Podobně jako s Japonci, čím menší věci, tím složitější," řekl šéf stavby Juraj Nosko z dodavatelské firmy Bögl a Krýsl Dobřany. Stavbu zahájila v lednu, montáž technologie průtočné elektrárny začne v srpnu.   "Maximální dosažitelný výkon turbosoustrojí je 280 kW, ale záleží na aktuálním průtoku a spádu vody," řekl Folk. Elektrárna, která bude dodávat energii do sítě ČEZ, bude v provozu celoročně. Spád v nádrži není veliký, běžné průtoky na Radbuze jsou do pěti metrů krychlových za sekundu. Povodí Vltavy postupně investuje do menších vodních děl. V Plzeňském kraji ještě chystá stavbu malé elektrárny o výkonu 200 kilowattů na vodní nádrži Klabava. Všechny další přehrady, Hracholusky, Nýrsko i Lučina, už elektřinu vyrábějí. "Elektrárna na Klabavě je ve fázi projednávání dokumentace pro územní rozhodnutí, stavět by se mělo začít do dvou let. Je tam větší spád než v Českém údolí, ale menší průtok," řekl Folk.   V Českém údolí je rozdíl hladin v nádrži oproti řece Radbuze pod ní čtyři až sedm metrů. Hloubka přehrady je v průměru 3,5 metru, u hráze je dvojnásobná. Na druhé symetrické straně hráze Povodí Vltavy elektrárnu neplánuje kvůli nízkému průtoku v řece.   Celé vodní dílo se původně skládalo z hráze a vypouštěcího objektu, v jehož strojovně nyní vzniká elektrárna. "Dále jsme prorazili tunel, kam dáváme vtokové potrubí, jimž bude vytékat voda na turbínu. Osm metrů dlouhá díra ve spodku hráze způsobila menší problémy. V rozích se vyvrtaly čtyři díry asi osm metrů dlouhé. Pak se to muselo lanem vyřezat a celý betonový špalík jsme vytahovali tankem," řekl Nosko.   Ve vypouštěcí komoře musejí ještě stavebníci vybourat boční výpust, kudy poteče voda, když bude zavřený stavidlový uzávěr i šoupátko. Všechny tři uzávěry budou automaticky řízené. Do konstrukce hráze stavba nezasáhla.   Most na hrázi do Plzně-Litic je od pondělí uzavřen. Důvodem ale není stavba elektrárny, ale jeho rekonstrukce, kterou provádí Ředitelství silnic a dálnic. Po dokončení ho převezme město.   Václav Prokš snm  