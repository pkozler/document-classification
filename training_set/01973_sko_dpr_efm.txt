 Střední škola letecká v Kunovicích získala vojenský letoun  --------------------    Ke zpravodajství: AUDIO; FOTO/aktuality   --------------------    Kunovice (Uherskohradišťsko) 6. ledna (ČTK) - Střední škola letecká v Kunovicích na Uherskohradišťsku získala pro své studenty vojenský letoun. Stroj, který ještě vloni sloužil při vojenských misích, si žáci za odborného dohledu opravili sami. Projekt nazvaný Kunovian Air Force má sloužit k větší informovanosti a propagaci školy a letectví vůbec. Novinářům to dnes řekl ředitel školy Hynek Horňáček.   Škola už před lety získala civilní letadlo L410, které je plně funkční. Žáci na něm pracují stejně jako v reálném servisu letadel. Naopak nový vojenský letoun slouží k nácviku výměny různých agregátů, letadlových celků, systémů, oprav křídel, podvozků, motorů, vrtulí. Letoun je navíc vybaven raketomety. "Ty jsou také použité z bojových akcí. Jsou plně funkční. Nejsou ale zapojeny do všech systémů, takže nyní se použít nedají," poznamenal Horňáček.   Zřizovatelem školy je letecká společnost Aircraft Industries. Podle Horňáčka se v poslední době potýká s nedostatkem kvalitních pracovníků. "V době, kdy většina firem začala mít problémy, se nám podařilo otevřít trh na Rusko. Od té doby výroba firmy neustále roste. Tím nám ale chybí pracovníci. Jen za poslední rok firma nabrala asi 100 zaměstnanců," uvedl. Doplnil, že podniku chybí zejména klempíři. Kvalifikované lidi firmě není schopna zajistit ani škola. Většina žáků totiž nepochází ze Zlínského kraje.   Horňáček dnes ČTK řekl, že kapacita školy je 300 žáků. Nyní jich v ní studuje 130. "Tak, abychom mohli zajistit kvalitní praxi v různých firmách v Brně, Ostravě, Olomouci, Přerově, tak možná o maximálně 20 až 30 žáků bychom mohli mít víc," doplnil.   Střední škola letecká byla založena v roce 2002. Spolu se svým zřizovatelem, firmou Aircraft Industries, je evidována leteckými úřady EU jako výcviková organizace pro letecké mechaniky všech kategorií. "Škol s tímto oborem je v Česku více, ale letecká inspekce uznává pouze nás," upozornil ředitel školy. Studiem ve škole žák může získat nejen maturitní vysvědčení a výuční list, ale i průkaz technika pro údržbu letadel všech kategorií.   slu snm  