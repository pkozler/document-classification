 Středočeským hradům a zámkům loni ubylo návštěvníků  Praha 7. ledna (ČTK) - Středočeským památkám v loňském roce ubylo návštěvníků. Méně lidí než předloni zamířilo na Karlštejn, Křivoklát či Konopiště, úbytek hlásí i zámek Žleby. Naopak zámeckým areálům ve Veltrusích nebo v Mníšku pod Brdy návštěvníků přibylo, vyplývá z neoficiální statistiky Národního památkového ústavu.   Například Konopiště navštívilo podle výpisu ze vstupenkového systému NPÚ za loňský rok kolem 122.000 lidí, o 7700 méně než předloni. "Na návštěvnost má vliv mnoho faktorů - počínaje počasím přes ekonomickou situaci obyvatel nejen ČR, ale i ostatních zemí," podotkla kastelánka Marie Krejčová. Podle ní stále ubývá zahraničních návštěvníků.   Odliv turistů postihl i Křivoklát, kterému klesl počet návštěvníků zhruba o 8700 na více než 79.000. Kastelán Luděk Frencl podotkl, že po připočtení účasti na akcích pořádaných hradem byla celková návštěvnost činila kolem 109.000 lidí. I tak to ale znamená úbytek.   Z předloňských 232.000 na loňských 217.000 klesla návštěvnost Karlštejna. Jeho kastelán Jaromír Kubů vidí za propadem hlavně hospodářskou krizi. "Lidé šetří a někteří se bojí utrácet svoje peníze," připomněl. Podobně to vidí i Frencl. "Náklady čtyřčlenné rodiny na parkování a vstupné jsou 310 korun a s dopravou a malým občerstvením jsme na 1000 až 1500 Kč," upozornil.   Počet návštěvníků památek ale podle kastelánů výrazně ovlivňují i další faktory, v první polovině loňského roku to bylo například nepříznivé počasí. Chladné a deštivé počasí v květnu a částečně dubnu a dále i chladné září podle nich znamenalo pro celý region úbytek návštěvníků. Komplikace byly kvůli množství sněhu a problémům v dopravě také v prosinci. Jednodenní výlety, mezi něž návštěvy hradů a zámků patří, jsou přitom na počasí silně závislé. "Jakmile se ochladí a trochu i prší, je znát velký pokles," konstatoval Frencl.   Na Křivoklátě podle něj ubylo i školních zájezdů a výrazně méně přijížděli návštěvníci z rusky mluvících zemí, kteří dosud tvořili více než polovinu zahraniční klientely. "Rok 2010 ale přesto považuji ze ekonomicky velmi dobrý díky návratu filmových produkcí na památky - točily se celkem tři filmy," dodal kastelán.   Propad návštěvnosti loni stihl i zámek Žleby, na který zamířilo přes 40.000 lidí, přibližně o 5000 méně než předloni. Naopak na mníšecký zámek zavítalo o 760 lidí více, bylo jich téměř 29.000. Statistiku si loni vylepšil i veltruský areál, který navštívilo přes 11.500 návštěvníků, což představuje meziroční nárůst zhruba o 2600 lidí.   Kubů připomněl, že v minulosti návštěvnost poznamenaly například teroristické útoky na budovy Světového obchodního centra v roce 2001, kdy na Karlštejně výrazně ubylo návštěvníků z USA. Nepříznivý dopad měly také ničivé povodně o rok později, kdy návštěvnost klesla o 50.000 lidí.   Podle Frencla prochází zájem lidí určitým vývojem a je potřeba se mu přizpůsobit. "Lze konstatovat, že návštěvník začíná vyžadovat i mnoho dalších aktivit a prohlídky již nejsou jedinou náplní hradů a zámků. To lze vidět i na návštěvnosti ostatních akcí, jako jsou Velikonoce, Křivořezání, Křivoklání, Advent a Léto na Křivoklátě, kde se návštěvnost za posledních pár let nesnižuje," poznamenal.      Památky v kraji:     památka  návštěvnost 2009  návštěvnost 2010     Karlštejn  231.667  216.611     Křivoklát  87.947  79.274     Konopiště  129.830  122.153     Mníšek pod Brdy  28.167  28.931     Veltrusy  8985  11.577     Žleby  45.268  40.259     zdroj: NPÚ   khj sap  