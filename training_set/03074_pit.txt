 Podíl Windows v ČR loni mírně klesl na 76,8 procenta  Praha 2. května (ČTK) - Nejprodávanějším operačním systémem v Česku byly loni Windows od Microsoftu. Za verze pro firmy i domácnosti firma utržila 113,5 milionu dolarů, což představuje asi 76,8 procenta trhu. Uvedla to analytická firma Gartner.   Podíl Windows ale pozvolna klesá. Za poslední dva roky se snížil o 1,2 procentního bodu, což v peněžním vyjádření představuje téměř tři miliony dolarů. Loni prodej Windows pro domácnosti stoupl o půl procenta, zatímco prodej Windows Server o procento klesl.   Druhým výrobcem na trhu byla IBM, která za různé operační systémy utržila 14,7 milionu dolarů, tedy asi desetinu trhu. Třetí Hewlett-Packard měl podíl šest procent.   Největší nárůst tržeb zaznamenal Sun za svůj Solaris s 31,4 procenta, Applu vzrostly tržby o pětinu a podobně se vyvíjel i prodej Linuxu.   Microsoft dominoval i na celosvětovém trhu s podílem 78,6 procenta, následuje IBM se 7,5 procenta a HP s 3,7 procenta.   jsa jw  