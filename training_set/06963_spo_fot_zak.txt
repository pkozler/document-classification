 Při utkání zimní Tipsport ligy v Luhačovicích zasahovala policie  Luhačovice (Zlínsko) 8. ledna (ČTK) - Policisté museli dnes odpoledne v Luhačovicích zasahovat proti fotbalovým fanouškům, kteří přijeli do lázeňského města na utkání zimní Tipsport ligy mezi druholigovým Zlínem a slovenskou Trnavou. "Řešili jsme výtržnosti v restauraci i na stadionu, útoky na policisty a zaznamenali jsme i hajlování," řekla ČTK zlínská policejní mluvčí Jana Bartíková.   Policie zadržela šest osob. Nyní bude vyhodnocovat například i záběry z kamer pro případná obvinění z přestupků nebo trestných činů. Podle Bartíkové utrpěli lehká zranění jeden fanoušek a jeden zasahující policista. "Atmosféra byla velmi napjatá. Už před zápasem jsme měli informace, že si (fanoušci) na internetu domluvili rvačku," uvedla Bartíková.   Podle internetových stránek zlínského klubu muselo být utkání asi v 25. minutě přerušeno, když trnavští příznivci vnikli na hrací plochu. Zápas mohl pokračovat až po zásahu policie. Podle Bartíkové do Luhačovic přijelo asi 500 fanoušků ze Slovenska, Polska i z Ostravy.   Utkání začalo ve 13:00, problémy však nastaly již před polednem. "V restauraci se fanoušci dopustili výtržností, následně útočili i na zasahující policisty. Povolali jsme na pomoc pořádkovou jednotku z Brna i posily z Ostravy," popsala zlínská policejní mluvčí. Policisté fanoušky doprovodili na stadion a po utkání zpět na vlakové nádraží. Část příznivců přijela auty a autobusy.   Zápase skončil vítězstvím Trnavy 1:0, slovenský celek vstřelil rozhodující branku čtyři minuty před koncem.   jav nkr  