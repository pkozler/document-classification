 Fotbalisté Boloni přišli kvůli dluhům o další dva ligové body  Boloňa (Itálie) 13. ledna (ČTK) - Fotbalový klub z Boloni přišel v tabulce italské ligy o další dva body, neboť v loňském roce neuhradil výplaty hráčům a zaměstnancům. Boloňa přišla v prosinci už o jeden bod za dluhy při placení daní. Oznámila to dnes italská fotbalová federace.   Trest je podle odborníků překvapením, neboť klub slíbil zachránit před krachem kávový magnát Massimo Zanetti, jehož společnost vlastní například firmy Segafredo nebo MJB. Zanetti se rozhodl celek zmítající se ve finančních problémech koupit a převzal nad ním stoprocentní kontrolu.   Klub přivedl do potíží Sergio Porceddu, který ho v létě koupil, ale brzy ho nabídl k prodeji. Je pravděpodobné, že vedení klubu se proti trestu odvolá.   Boloňa je ve dvacetičlenné tabulce italské ligy čtyři body od sestupové zóny. V sobotním utkání nastoupí proti mistrovskému Interu Milán na jeho hřišti.   alf nkr  