 V Indonésii se srazily vlaky, na trajektu vypukl požár  V 1. až 3. odstavci jsme doplnili detaily o železniční nehodě, v dalších odstavcích jsou informace o požáru na trajektu.   --------------------    Jakarta 28. ledna (ČTK) - Při čelní srážce dvou osobních vlaků dnes v Indonésii zahynuly nejméně tři lidé a mnoho dalších bylo zraněno. Jednadvacet lidí je v nemocnici, čtrnáct z nich je v kritickém stavu. Při dalším neštěstí v Indonésii zahynulo sedm lidí na trajektu zachváceném požárem.   K železničnímu neštěstí došlo asi 270 kilometrů západně od hlavního města Jakarty na trati u obce Bajar v západní části ostrova Java. Vlak směřoval z Bandungu na východ a srazil se s protijedoucí soupravou vyjíždějící z města Surabaja.   Záchranáři se podle očitých svědků snaží vyprostit cestující uvězněné v troskách železničních vagonů. Příčiny neštěstí zatím policie nezná.   K dalšímu neštěstí došlo v průlivu mezi ostrovy Java a Sumatra, kde zachvátil požár trajek s několika stovkami cestujících. Ze zatím neobjasněných příčin loď zachvátily plameny krátce poté, co opustila javský přístav Merak na západě ostrova.   Záchranáři zatím nalezli sedm mrtvých, podle indonéského ministerstva dopravy je ale situace na místě nepřehledná a není vyloučeno, že počet mrtvých bude vyšší.   Dopravní nehody a havárie jsou v Indonésii poměrně časté. Železniční síť je značně zastaralá, říční a námořní doprava využívá vysloužilých a často přetížených trajektů.   jas  