 Vítkův právník: Dokumenty k řízení se Sazkou dáme soudu v pátek  Praha 20. ledna (ČTK) - Společnost Moranda podnikatele Radovana Vítka má již k dispozici dokumenty, které po ní chtěl soud, potvrzující, že společnost Sazka skutečně získala peníze od Komerční banky. Moranda dodá dokumenty soudu v pátek. ČTK to dnes řekl Vítkův právník Tomáš Rybář. Soud dostal od Morandy návrh na zahájení insolvenčního řízení se Sazkou v pondělí.   Moranda odkoupila za půl miliardy pohledávku vůči Sazce od Komerční banky. Komerční banka uzavřela se Sazkou smlouvu na 650 milionů korun v srpnu loňského roku, postup čerpání peněz pak upravovaly tři dodatky ke smlouvě. A soud nyní požaduje, aby Vítek doložil, zda Sazka peníze na základě těchto dodatků skutečně dostala.   Soud ve středu vyzval Morandu, aby ve lhůtě sedmi dnů ode dne doručení usnesení soudu tyto dokumenty doložila. Pokud by to ve stanovené lhůtě Vítek nestihl, soud by návrh na zahájení insolvenčního řízení odmítl.   Termíny na svoji obranu dostala i Sazka. Ta musí do 20 dnů ode dne doručení usnesení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci.   Předseda představenstva a šéf Sazky Aleš Hušák uvedl, že loterijní firma není právně ani ekonomicky v insolvenční situaci a návrhu se bude bránit všemi právními prostředky. Dodal, že podání návrhu nebude mít vliv na činnost společnosti.   Vítek míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd jw  