 V nemocnicích v ČR výrazně ubude lůžek akutní péče, řekl ministr  --------------------    Ke zpravodajství: FOTO/aktuality   --------------------    Praha 27. ledna (ČTK) - V nemocnicích v ČR ubude výrazně lůžek akutní péče. Některá zdravotnická zařízení by mohla úplně zaniknout. Restrukturalizace nemocniční sítě začne ještě letos. V příštím roce by se pak měl změnit systém financování nemocnic. Na dnešním jednání se na tom shodli ministr zdravotnictví Leoš Heger (TOP 09) s představiteli zdravotních pojišťoven. Změnu sítě nemocnic začne chystat nová skupina expertů. Návrhy předloží do konce června.   "Je tady záměr redukovat větší množství lůžek akutní péče," řekl po jednání Heger. Zeštíhlení nemocniční sítě je jedním z jeho chystaných reformních kroků. Důvodem plánovaného zrušení akutních lůžek je podle ministra snaha o vyšší efektivitu a také nalezení financí. "Stát peníze nedá, my máme za úkol najít zdroje uvnitř systému," řekl ministr.   Víc peněz a vyšší platy nyní žádají protestující lékaři, kteří podali v nemocnicích výpovědi. K odborářské akci Děkujeme, odcházíme se přidalo 3800 z asi 20.000 nemocničních lékařů. Z práce by mohli odejít ke konci února.   Podle ministra by "administrativní kroky" jako třeba organizační opatření mohli zřizovatelé a zdravotní pojišťovny v nemocnicích podniknout už letos. K optimální velikosti zdravotnických zařízení či k "vymizení" některých z nich z nemocniční sítě má přispět v příštím roce úhradová vyhláška. Měla by totiž změnit systém plateb od pojišťoven. Podle ministra by "peníze měly jít za pacientem". Pojišťovny by tak nemocnicím měly platit z části za výkony a za diagnózu. "Ta nemocnice, která přiláká víc pacientů, přiláká i úhradové peníze," podotkl Heger. V síti by tak měla zůstat podle zástupců pojišťoven jen kvalitní a aktivní zařízení.   Heger uvedl, že účastníci schůzky se dnes domlouvali na tom, jak by se restrukturalizace nemocnic dala technicky provést. Potřebné analýzy a podklady má vypracovat nový tým odborníků, který má začít fungovat v příštích týdnech. Tvořit by ho měli zástupci ministerstva zdravotnictví, zdravotních pojišťoven i krajů. Návrhy by měla pracovní skupina předložit nejpozději do konce prvního pololetí.   ktk nam mal      