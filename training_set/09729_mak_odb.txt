 MPSV oznámí dubnovou nezaměstnanost, čeká se další pokles  --------------------    Ke zpravodajství: GRAFIKA   --------------------    Praha 9. května (ČTK) - Ministerstvo práce a sociálních věcí dnes zveřejní údaje o nezaměstnanosti v dubnu. Podle analytiků oslovených ČTK se situace na trhu práce dále zlepšila. Lidí bez práce ubylo o desítky tisíc a míra nezaměstnanosti klesla z březnových 9,2 procenta až na 8,7 procenta, odhadli. Důvodem jsou sezonní práce a nabírání nových pracovníků v některých průmyslových odvětvích.   Počet lidí bez práce klesl během dubna o 27.000, odhadl hlavní ekonom UniCredit Bank Pavel Sobíšek. V březnu přitom bylo na úřadech práce registrovaných téměř 548.000 lidí, jejich počet se tak podle Sobíškova odhadu snížil těsně nad 520.000. Míra nezaměstnanosti poprvé od listopadu klesla pod devět procent a ocitla se na 8,7 procenta, dodal.   Opatrnější byl v odhadu Libor Stodola ze společnosti PwC ČR. Podniky podle něj i přes ekonomické oživení reagují velmi opatrně a nechtějí výrazně zvyšovat své náklady. Za duben proto očekává mírný pokles nezaměstnanosti v řádu desetin procentního bodu na hodnotu těsně kolem devíti procent.   Příčin úbytku lidí bez práce bylo podle analytiků několik, jednou z nich jsou sezonní práce. Dalším důvodem je pokračující oživení v exportně zaměřeném průmyslu, který nabírá nové pracovní síly, uvedl Petr Sklenář z J&amp;T Banky.   Pokles nezaměstnanosti lze podle analytiků očekávat i v dalších měsících. Neměl by ovšem být už příliš výrazný.   vrk dvd  