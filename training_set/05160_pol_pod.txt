 Na jihu Moravy získal nominaci na šéfa ČSSD Bohuslav Sobotka  --------------------    Ke zpravodajství: FOTO/aktuality   --------------------    Pustiměř (Vyškovsko) 29. ledna (ČTK) - Podporu jihomoravské ČSSD na šéfa strany dnes získal na krajské konferenci úřadující předseda sociální demokracie Bohuslav Sobotka. Svého protikandidáta, jímž je jihomoravský hejtman a šéf asociace krajů Michal Hašek, porazil o 11 hlasů. Hašek dosud získal celkem sedm krajských nominací, Sobotka šest.   Poslední krajská konference ČSSD se uskuteční v nadcházejících dnech ve středních Čechách. Předseda strany bude zvolen na sjezdu ČSSD 18. nebo 19. března v Brně.   Sobotkovo dnešní vítězství na jižní Moravě je pro něj obzvlášť cenné. Pro Sobotku i Haška je totiž jihomoravská ČSSD jejich domovskou organizací. Sobotka pochází z Vyškovska, Hašek z Brněnska.   Nominaci na šéfa ČSSD získal dnes Sobotka i na olomoucké krajské konferenci. O novém šéfovi ČSSD se ale rozhodne až na celostátním sjezdu. Ze zkušeností z minulých stranických voleb vyplývá, že doporučeními krajských organizací se při hlasování řídí asi třetina delegátů. Velký vliv na jejich konečné rozhodnutí budou mít tedy projevy kandidátů na sjezdu.   Vladimír Klepáč spm pba  