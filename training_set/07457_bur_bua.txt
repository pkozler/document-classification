 Obavy z inflace a růstu úroků stáhly evropské akcie z maxim  Londýn 13. ledna (ČTK) - Západoevropské akcie dnes sestoupily z maxim za 28 měsíců dosažených v předešlých dnech. Dolů je po vystoupení šéfa Evropské centrální banky Jeana-Clauda Tricheta strhly obavy ze zvýšených inflačních tlaků a strach ze zvyšování úrokových sazeb.   Západoevropský index FTSEUrofirst 300 v závěru klesl o 0,6 procenta na 1157,34 bodu. Ve středu index vyskočil o 1,5 procenta.   Trichet dnes po zasedání bankovní rady ECB upozornil na krátkodobý růst inflačních tlaků v eurozóně, připustil však také, že riziko zvýšené inflace může být i dlouhodobější. Prohlásil také, že banka je připravena proti hrozbám pro cenovou stabilitu zakročit zvýšením úroků.   "Trh od Trichetových poznámek o zvýšených tlacích na inflaci klesá, Možná to některé obchodníky překvapilo," řekl agentuře Reuters analytik Koen de Leus z bruselské KBC Securities Bolero.   Akcie na burzách "periferních" zemí eurozóny dnes rostly, protože po úspěšné středeční portugalské aukci dnes bez problémů prodaly nové vládní dluhopisy i Španělsko a Itálie. Díky tomu se tak opět zmírnily obavy z další vlny dluhové krize.   Index madridské burzy stoupl o 2,7 procenta, Lisabon získal 0,4 procenta a milánská burza posílila o 0,9 procenta. Také pařížský index posílil o 0,8 procenta, naopak londýnský FTSE 100 klesl o 0,4 a frankfurtský DAX o 0,1 procent.   Oslabovaly akcie těžařských firem, které podkopával pokles cen mědi. Měď dnes ztrácela v obavách z útlumu poptávky v Číně, která se připravuje na období novoročních oslav.   hp mha   