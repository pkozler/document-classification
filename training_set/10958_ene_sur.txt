 Páteřní ropovod z Aljašky se začíná vracet k plnému výkonu  V prvních dvou odstavcích jsme aktualizovali po spuštění ropovodu, upravili jsme a odstranili překonané informace.   --------------------    Anchorage (USA) 17. ledna (ČTK) - Americká společnost Alyeska, která provozuje páteřní ropovod z Aljašky, dokončila přemostění poškozeného potrubí. Zařízení, kterým za normálních podmínek protéká asi 12 procent veškerého objemu ropy, která se v USA vytěží, se tak postupně začalo vracet k plnému výkonu. Proces zabere dva až tři dny, nicméně do 24 hodin má být výkon obnoven z téměř 80 procent.   Mluvčí provozovatele Mike Levshakoff agentuře Reuters řekl, že ropovodem bude do jednoho dne protékat až 500.000 barelů ropy denně. Za normálních podmínek se kapacita zařízení pohybuje kolem 640.000 barelů denně. Na plný výkon ropovod přejde asi další den, celý proces by neměl zabrat déle než tři dny.   Závada na potrubí byla zjištěna 8. ledna, kdy byl provozovatel nucen zařízení odstavit. V polovině minulého týdne byl provoz přechodně obnoven a výkon se zvýšil až na dvě třetiny průměrného stavu, především ale proto, aby ropa v zařízení nezamrzla. Koncem týdne byl ropovod znovu odstaven a technici začali připravovat instalaci přemostění poškozeného místa v délce asi 48 metrů. Instalace je nyní dokončena.   Ceny ropy na světových trzích v minulých dnech pokračovaly v růstu a barel typu Brent se dostal až těsně ke 100 dolarům. Důvodů k růstu cen bylo několik, poškozený ropovod byl podle analytiků pouze jedním z nich. Během dneška se ceny zhruba o půl dolaru na barel snížily, hlavním důvodem ale byl patrně sílící dolar.   Ropovod Trans Alaska Pipeline je dlouhý asi 1280 kilometrů a jeho kapacita činí asi 640.000 barelů ropy denně. V provozu je 33 let a v minulosti už se potýkal se závadami několikrát. Naposledy byl z podobného důvodu krátce uzavřen loni v květnu.   Zařízením se přepravuje ropa typu North Slope z oblasti Prudhoe Bay, kde těží především firmy BP, ConocoPhillips a Exxon Mobil. North Slope je jedním z mnoha typů ropy, s nimiž se obchoduje. Referenčním typem je ale v USA typ West Texas Intermediate (WTI), což je kvalitní surovina s nižším obsahem síry. Díky tomu je zpracování této ropy časově i materiálově méně náročné, což se ale odráží ve zpravidla vyšší ceně.   spr mha  