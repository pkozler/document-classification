 Daimler vyplatí zaměstnancům odměny ke 125. výročí automobilu  Berlín 27. ledna (ČTK) - Německá automobilka Daimler vyplatí svým zaměstnancům ke 125. výročí zrodu automobilu mimořádné odměny v hodnotě až 1000 eur (24.000 Kč) na osobu. Oznámila to dnes firma. Dodala, že celkově na tyto odměny vynaloží 125 milionů eur.   Daimler zaměstnává po celém světě zhruba 260.000 lidí, z toho 165.000 v Německu. Firma dnes rovněž uvedla, že zaměstnancům v Německu vyplatí odměny 3150 eur na osobu za dobrý výkon podniku v loňském roce. Automobilka zveřejní hospodářské výsledky za loňský rok 16. února, napsala agentura AP.   V sobotu uplyne 125 let od chvíle, kdy na německý patentový úřad dorazila žádost o registraci tříkolky s benzínovým motorem. Jejím autorem byl konstruktér Carl Benz. Ačkoliv se dnešním autům na první pohled příliš nepodobala, bývá Benzova tříkolka považována za historicky první automobil.   Sobotních oslav 125. výročí zrodu automobilu se ve Stuttgartu zúčastní například německá kancléřka Angela Merkelová či generální ředitel automobilky Daimler Dieter Zetsche. Součástí Daimleru je značka Mercedes-Benz, která zahrnuje jméno vynálezce automobilu.   pmh mha  