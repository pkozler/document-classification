 Soutěž Jak chutná Praha chce přilákat turisty  --------------------    Ke zpravodajství: AUDIO; ilustrační FOTO ve Fotobance  ID foto: F201012090277301, F200903040009301, F201012090262701, F200911030243301   --------------------    Praha 19. ledna (ČTK) - K oživení cestovního ruchu by měla přispět nová soutěž Jak chutná Praha, kterou vyhlásila Pražská informační služba (PIS) ve spolupráci s Asociací českých cestovních kanceláří a agentur a Pražským kulinářským institutem. Podle představ pořadatelů mají zájem turistů o českou metropoli zvýšit kulinářské recepty Pražanů. Hlavní město by tak prý mohlo opět získat přízeň labužníků, které se těšilo v minulosti.   "Kvalitní gastronomie je zásadním pilířem cestovního ruchu. Chceme, aby se Pražané s tím ztotožnili," řekl ČTK za organizátory soutěže Tomio Okamura z Asociace českých cestovních kanceláří a agentur. Upozornil, že restaurací, které by nabízely kvalitní lokální speciality, je v Praze málo. Právě proto chtějí organizátoři akce pátrat po "babičkovských" receptech, které českou kuchyni proslavily za první republiky i dříve.   Podle ředitele Pražského kulinářského institutu Romana Vaňka nejde jen o recepty pro restaurace, ale také pro lahůdkářství, uzenářství a cukrárny. "Praha byla gastronomický ráj. Gastronomii máme v genech. Oživujeme to, co v této zemi už bylo," řekl dnes Vaněk novinářům v historickém prostoru Prašné brány. Podle něj se nejúspěšnější kulinářské návody objeví v propagačních materiálech o hlavním městě a propagovat je budou i některé restaurace.   Jídlo, které je dnes označované jako "česká specialita", podle Okamury turisty nepřitahuje. "V České republice již dlouhodobě klesá podíl západních turistů, jako jsou Italové, Britové nebo Němci. Nedaří se nám nalákat tyto solventní turisty na opakované návštěvy," uvedl. Podle něj by dobré jídlo mohlo být impulzem k obnovení zájmu. "Chceme, aby se vytáhly historické, původní věci, které se v Praze dřív jedly a na které se zapomnělo. Do staročeské kuchyně mnozí šéfkuchaři ani nenahlížejí. Také jim chceme dát impulz," uvedl.   Podle ředitelky Pražské informační služby Lucie Ramnebornové by se tak jídlo mělo stát jakýmsi poutačem. "Chceme najít původní pražské recepty a začít zviditelňovat město nejen přes pivo, Karlův most a Pražský hrad," řekla ČTK. Předností gastronomických projektů je podle ní to, že inspirace bude pocházet přímo od lidí, kteří si na dobré jídlo potrpí. Odměnou pro autory nejlepších příspěvků budou zájezdy do Francie nebo Itálie.   Tradiční domácí stravu prosazuje ve svém projektu Ochutnejte Českou republiku také agentura CzechTourism. Ten však sází na známé pokrmy a jejich kvalitní přípravu v restauracích. "My oslovujeme přímo lidi, nikoli restaurace. Nehledáme nejlepší svíčkovou nebo guláš, ale jídla, která by mohla zaujmout díky nápadům Pražanů. Chceme tak upoutat cizince, ale také české návštěvníky Prahy," uvedla Ramnebornová.   Ochutnávku pokrmů připravených podle receptů Pražanů chystají pořadatelé na velikonočních a potenciálně i na vánočních trzích v Praze. K dispozici budou vítězné příspěvky také na webových stránkách a do svého menu by je mohly převzít i některé restaurace. Výsledky soutěže budou vyhlášeny 9. června. Zájemci o účast se mohou hlásit osobně v kancelářích PIS nebo na webu  www.praguewelcome.cz .   Alexandra Malachovská kš  