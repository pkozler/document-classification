 Výrobce hraček Detoa otevřel dvě kreativní dílny pro děti  --------------------    Ke zpravodajství: FOTO/aktuality; AUDIO   --------------------    Albrechtice v Jizerských horách (Jablonecko) 14. července (ČTK) - Známý výrobce dřevených hraček Detoa Albrechtice otevřel dnes ve svém areálu v Jizerských horách pro návštěvníky dvě kreativní dílny. Určené jsou hlavně dětem, které si mohou zkusit vyrobit hračku či ozdobu podle vlastní fantazie. Dílny mají zatím kapacitu pro 20 dětí. Detoa chce ale přes zimu vybudovat ještě další dvě dílny a navíc i kavárnu, kde by mohli posedět rodiče.   "Naše děti jsou velmi zdatné na počítačích, ale s ostatní tvůrčí činností je to o něco horší. Při plánování kreativních dílen jsme proto vycházeli z potřeby rozvíjet u našich dětí právě zručnost, fantazii a schopnost improvizace," řekl ČTK jednatel společnosti Jaroslav Zeman. V sousedství dílen je navíc malá expozice, která představuje některé historické stroje na nichž se dodnes vyrábějí dřevěné díly nebo pianová mechanika. Ve vitrínách jsou ukázky sortimentu hraček a suvenýrů či didaktických pomůcek a her, které firma od počátku minulého století vyráběla.   Továrnu na výrobu dřevěných hraček založil v Jizerských horách v roce 1908 Johann Schowanek. Za první republiky, v dobách největšího rozmachu, zaměstnávala kolem 1300 lidí, dnes jich tam pracuje 240. V 50. letech minulého století se pod názvem TOFA začal podnik věnovat také výrobě pianinových a klavírních mechanik. Ty byly ještě před deseti lety nosným programem podniku a na tržbách se podílely ze 75 procent, hračky a dřevěné perle představovaly jen čtvrtinu. Dnes je poměr obrácený. Od roku 1993 je společnost v soukromých rukou a podniká pod značkou Detoa.   Už loni se podnik otevřel turistům a začal jim nabízet prohlídku výroby, později přibylo v sousedství muzeum v původní vile továrníka Johanna Schowanka, kterou obec za přispění evropských fondů zrekonstruovala. Od letošního roku přibyly v Detoe také kreativní dílny. Albrechtice jsou jinak známým zimním střediskem, nedaleko je lyžařský areál na Špičáku. Mimo zimní sezonu byla ale nabídka pro turisty velmi chudá a právě tuto disproporci chtěla podle Zemana Detoa trochu vyvážit.   "Když jsme loni továrnu otevřeli turistům, vůbec jsme nečekali takový zájem," přiznal Zeman. I proto chce firma nabídku dál rozšiřovat. "Zatím jsme schopni se postarat tak o 15.000 až 20.000 turistů za rok, do budoucna bychom chtěli naše kapacity zdvojnásobit," řekl. V turistice vidí majitel podniku velký potenciál. "Zatím ji musíme dotovat, věřím, ale že v horizontu několika let může přinášet příjmy v řádech milionů korun podobně jako třeba ve sklárně v nedalekém Harrachově," dodal Zeman.   ivc jpt  