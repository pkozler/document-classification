 Majitel domu v centru Mělníka objevil neznámý středověký sklep  --------------------    Ke zpravodajství: FOTO/aktuality   --------------------    Mělník 8. ledna (ČTK) - Mělnické podzemí ze 14. století vydalo další tajemství. V rodinném domě z roku 1907 v Husově ulici objevil jeho majitel sklepní prostory, o kterých se dosud nevědělo. Nejsou zaneseny v žádných plánech ani v historických materiálech. Zřejmě z nich vede také chodba, pravděpodobně na mělnický zámek. Prostory by měly být v budoucnosti přístupné veřejnosti. ČTK to řekl majitel domu Jan Matoušek.   Když Matoušek před několika lety nemovitost kupoval, netušil, co se dole ukrývá. "Zatím nemám peníze na opravu domu, kterou plánuji. Proto jsme začali s čištěním sklepů," řekl Matoušek. Z vyprávění znal příběh o tom, že pod malým sklepem má být další spolu s chodbou, která vede na zámek. Když se prohrabal s přáteli do mezipatra do hloubky asi osm metrů pod úrovní chodníku, další sklep ražený ve skále skutečně našel, později také schodiště z pískovce do mezipatra. "Sklep je dlouhý bezmála devět metrů, jak může být vysoký, zatím netuším," uvedl Matoušek. Odhaduje, že se z něho bude muset vynosit nejméně deset velkých kontejnerů zásypu.   Ve starých stavebních plánech domu, které si dodatečně sehnal, je zakreslen pouze sklep v prvním patře pod zemí. "Druhý tam chybí, stejně jako chodba," řekl majitel. V mezipatře se ale už nyní rýsuje další vstup. Naznačují to i klenby na stropě a prudký sklon schodů. "Musíme odstranit další tuny zásypu. Věřím ale, že tam je," řekl majitel domu. Podle plánů by měl sklep pocházet z roku 1673. Mělnické podzemí, jakési město pod městem se spletí chodeb, vznikalo souběžně s výstavbou města od konce 13. století.   Letos Matoušek plánuje nejprve vyčistit mezipatro a prokopat se ke středověké chodbě. Teprve pak bude čistit nově objevený sklep. Zatím ze sklepa zmizelo během půl roku osm kontejnerů zásypu, který tvořila převážně zemina. "Je to práce šesti lidí, kteří dohromady kopali a vynášeli kbelíky 400 hodin," řekl Matoušek. Hledá proto dobrovolníky, kteří by se na pátrání po tajemné chodbě chtěli podílet. "Dvě hodiny trvá, než se vyčistí jeden schod," řekl majitel.   Rád by také pomocí odborníků objasnil původ sklepů i domu. Domnívá se, že na místě nemovitosti datované do roku 1907 už musel dříve stát jiný dům. Jeho první chodba má totiž klenutý strop se stejně opracovanými kameny, které nalezl v nově objeveném sklepení. V domě měli podle vyprávění bydlet kanovníci. Při kopání našel Matoušek v zásypu takzvanou oplatnici s náboženskými symboly na pečení hostií. Je zrezivělá, proto na ní nenašel letopočet ani monogram vlastníka nebo jiný nápis.   Od bývalé spolumajitelky domu na rohu Husovy a Zámecké ulice ví, že sklepy byly zasypány v roce 1939. "Tehdy část domu hořela a spáleniště nasypali dolů. Proč jsou ale sklepy v Mělníku podobně zasypány, zatím nevím," uvedl Matoušek. Chodby ze sklepů byly údajně propojeny tak, že to byla cesta ke studni. Matoušek se chce také letos pokusit prostřednictvím města sehnat na další čištění nebo zpřístupnění podzemí evropské dotace.   Mělnické podzemí není prozkoumané a jeho rozsah není objasněn. Podkopáno spletí chodeb a sklepů je celé náměstí Míru s přilehlými ulicemi. O účelu vzniku se vedou mezi odborníky diskuse. Mělnická radnice zpřístupnila v březnu 2008 středověkou studnu, která je oficiálně nejširší v Česku. Město má sice další plány na zpřístupnění zatím objevených sklepů a jejich propojení do turistické trasy, kvůli napjatému rozpočtu to ale nemá letos v plánu.   Lucie Zikmundová snm  