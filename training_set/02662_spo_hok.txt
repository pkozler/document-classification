 Hokejový obránce Krstev musí na operaci, za Raumu hrát nebude  Celkově jsme aktualizovali.   --------------------    Praha 31. ledna (ČTK) - Hokejový obránce Angel Krstev měl ve zbytku sezony působit ve finském celku Lukko Rauma, z angažmá však sešlo. Třicetiletý zadák, který naposledy hrál v ruském Jekatěrinburgu, se dohodl na severu Evropy na smlouvě do konce dubna, ale neprošel vstupní lékařskou prohlídkou.   "Dopředu jsme Raumu upozorňovali, že má Angel menší problém s kolenem. Při lékařské prohlídce se ukázalo, že problém je poněkud větší, Krstev musí podstoupit drobný zákrok. Smlouvu s finským klubem jsme tedy zrušili," uvedl hráčův zástupce Aleš Volek pro hokej.cz.   Juniorský mistr světa z roku 2000 Krstev odehrál za Jekatěrinburg, který již ztratil šanci na postup do play off KHL, 43 zápasů s bilancí dvou branek a jedenácti asistencí. V minulosti hrál za Nižnij Novgorod nebo Färjestad.   V Česku působil ve Slavii, Litvínově, Liberci, Vítkovicích a naposledy v Kometě Brno, která vlastní jeho hráčská práva pro extraligu.   rte nkr ura  