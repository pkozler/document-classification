 Dovoz zlata do Turecka loni stoupl o 13 procent  Istanbul 4. ledna (ČTK) - Dovoz zlata do Turecka se loni zvýšil o 13 procent na 42,49 tuny. Vyplývá to z údajů, které dnes zveřejnila burza v Istanbulu. Dovoz však stále zůstává pod úrovní z období před krizí kvůli vysokým cenám zlata a nižší poptávce po zlatých špercích. Turecko je třetím největším konzumentem zlata na světě.   Šéf burzy Osman Saraç nedávno v rozhovoru pro agenturu Reuters řekl, že další růst dovozu čeká i v letošním roce, a to na zhruba 50 tun. Ani letos se ale dovoz nezvýší nad úrovně před krizí. V roce 2009 se dovoz propadl na 37,6 tuny ze 166 tun v roce 2008. V roce 2005 Turecko dovezlo 269,5 tuny zlata, což byl nejvyšší údaj za deset let.   Oživení zájmu o zlato brzdí vysoké ceny zlata. Ceny draných kovů loni rostly, hlavně kvůli obavám z dluhové krize v eurozóně. Cena zlata v prosinci stoupla na rekordních 1430,95 dolaru za unci a za celý rok vzrostla o více než 30 procent. To snížilo zájem o zlaté šperky nejen v Turecku, ale i v dalších zemích.   irl jw  