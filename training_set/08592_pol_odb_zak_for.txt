 V Rusku má do roku 2013 ztratit místo pětina státních úředníků  Moskva 3. ledna (ČTK) - Ruský prezident Dmitrij Medveděv dnes podepsal zákon o omezení počtu úředníků státní správy, v jehož důsledku má v příštích třech letech přijít o místo každý pátý zaměstnanec ruských centrálních úřadů. V každém z příštích dvou let má státní aparát zeštíhlet o pět procent a v roce 2013 o deset procent svých zaměstnanců.   "Optimalizace" početního stavu centrální exekutivy se má týkat civilního správního sektoru v podřízenosti federální vlády. Podle zprávy agentury ITAR-TASS se rovněž připravuje analogické omezení aparátu ruského prezidenta, složek ruské generální prokuratury, obslužných pracovišť obou parlamentních komor, kontrolního úřadu a ústřední volební komise.   Podle odhadů ruských médií by státní pokladna propuštěním 20 procent vládních úředníků mohla ušetřit ročně částku přes 43 miliard rublů (26,5 miliardy korun). Polovina těchto prostředků má být věnována na zvýšení platů těch pracovníků centrálních orgánů, kteří ve svých funkcích zůstanou. V ruské státní správě včetně justičního aparátu pracuje v současné době na 510.000 lidí.   Výrazné zeštíhlení centrálních orgánů je součástí modernizačního plánu prezidenta Medveděva, který má dosavadní těžkopádný byrokratický systém nahradit pružnější správou založenou na využití moderních komunikačních prostředků.   jas mik  