 Prodej traktorů loni mírně vzrostl, odbyt ale zůstává nízký  Praha 26. května (ČTK) - Prodej zemědělských strojů se stále potýká s vlivy ekonomické krize. Traktorů se v Česku loni prodalo 1864, což je o 8,5 procenta více než v roce 2009. Proti roku 2008 je loňský prodej však stále o zhruba 40 procent nižší. Vyplývá to z údajů, které ČTK poskytl Výzkumný ústav zemědělské techniky (VÚZT).   Sklízecích mlátiček se loni prodalo 136, což je o 22 procent méně než v roce 2009. Samojízdných řezaček se loni prodalo 24, to je o šest kusů více než předloni.   Podle VÚZT je z prodejů v loňském roce patrný přetrvávající vliv ekonomické krize, který se negativně promítl na investicích zemědělců do techniky.   S poklesem prodeje se podle odborníků potýkají dodavatelé zemědělské techniky také v jiných zemích. Kvůli nedostatku prostředků zemědělci odkládají investice do strojů, které často stojí několik milionů korun. Mnozí také opravují stávající stroje místo nákupu nových.     Prodej traktorů a sklízecích mlátiček v ČR v letech 2005 až 2010 (v kusech):       rok  2005  2006  2007  2008  2009  2010     traktory  1630  2230  2766  3098  1717  1864     sklízecí mlátičky  144  182  231  284  173  136       Zdroj: Výzkumný ústav zemědělské techniky   lko vju  