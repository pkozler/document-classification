 Pětasedmdesátník Alan Alda nebyl jen hvězdou seriálu MASH  --------------------    Ke zpravodajství: FOTO ve Fotobance  ID foto: FO00041388, FO00134410, FO02121316, P201004200049201, FO01218074   --------------------    New York/Praha 26. ledna (ČTK) - Alan Alda zůstane asi navždy pro většinu diváků doktorem "Hawkeyem" Piercem z televizního seriálu MASH, který mu navíc umožnil psát a točit vlastní scénáře. Herec, který v pátek oslaví pětasedmdesátiny, toho má ale na svém kontě daleko víc. Kromě úspěšné divadelní dráhy i spolupráci s režiséry jako Woody Allen či Martin Scorsese nebo dva díly vzpomínek, které se staly bestselery.   Postava chirurga mobilní armádní nemocnice ze seriálu MASH udělala z Alana Aldy hvězdu, možná ale trochu zastínila jeho další divadelní i filmové role. Často ztvárňoval ambiciózní, autoritářské postavy jakou byla třeba role senátora ve Scorseseho filmu Letec (2005), která mu vynesla nominaci na Oscara za vedlejší roli. U nás je také znám z filmů Tajemná vražda na Manhattanu (1993), Všichni říkají: Miluji tě (1996) či Po čem ženy touží (2000).   Jeho televizní a filmové kariéře předcházelo úspěšné vystupování na Broadwayi, kde poprvé zazářil v roce 1961 jako farmářův synek ve hře To všechno odnes čas. Vydobyl si pověst talentovaného divadelníka a nominaci na první herecké ocenění. Postupně se začal objevovat i před kamerou, do širšího diváckého povědomí vstoupil v satirickém seriálu Co týden dal.   Alan Alda se narodil 28. ledna 1936 v New Yorku jako Alfonso Joseph D'Abruzzo, v dětství se musel poprat s obrnou a vyrovnat s duševní poruchou své matky. Díky otci, herci a kabaretnímu umělci, poznal záhy prostředí divadla, Aldu ale nejvíce přitahovalo psaní. Svou první divadelní hru prý napsal již na střední škole, během studia literatury na Fordhamově univerzitě se už ale krátce objevil i v seriálu po boku svého otce Roberta Aldy.   Život mu v roce 1972 změnila nabídka na roli kapitána Pierce. Alda se bál, že ho role odvede od rodiny, a tak nabídku dlouho zvažoval a kývnul až několik hodin před zahájením natáčení. Herec si na roli, která mu vynesla několik televizních cen Emmy i šest Zlatých glóbů, více než hereckého účinkování cenil možnosti podílet se na pořadu autorsky a režijně. Během jedenáctiletého natáčení napsal scénář několika epizod, řadu z nich také sám režíroval. Alda byl i spoluautorem a režisérem poslední epizody seriálu nazvané Nashledanou, sbohem a amen, která měla v době vysílání v únoru 1983 ve Spojených státech obrovskou sledovanost.     V průběhu natáčení seriálu Alda zazářil i na stříbrném plátně ve filmech Příští rok ve stejnou dobu (1978) a Apartmá v Kalifornii (1978). Příležitost k odpoutání se od seriálu MASH mu dal Woody Allen, který ho obsadil do několika svých filmů. V 90. letech se Alda vrátil na obrazovky v roli moderátora televizního cyklu zaměřeného na vědu. Objevil se také v několika epizodách populárního seriálu Pohotovost. Nikdy přitom zároveň úplně neopustil divadelní prkna.   S postupující dobou ale herce stále více přitahovalo psaní, touhu psát u něj prý ještě posílila těžká operace se šťastným koncem, kterou Alda prodělal před několika lety v průběhu natáčení v Chile. Před šesti lety přišel s prvním dílem humorně pojaté autobiografie s názvem inspirovaným nešťastnou rodinnou událostí Nikdy si nedávejte vycpat svého psa a další věci, které jsem se naučil. V knize Alda nejen vzpomínal, ale také poskytl čtenářům "cennou" radu: "Prostě žijte. Trochu se smějte. Ale jestli vážně potřebujete nějakou radu, jestli se bez té rady opravdu neobejdete, pak ... ať děláte cokoli, propánaboha, hlavně si nikdy nedávejte vycpat svého psa!".   Velký smyl pro humor a sebeironii dokázal herec i ve druhé vzpomínkové knize Co jsem zaslechl, když jsem mluvil sám se sebou, kde vzpomínal nejen na přelomové chvíle své herecké kariéry, protože film byl prý pro něj v životě sice zásadní, avšak nikoli jedinou součástí.   Už více než půl století je Alda ženatý s Arlene Weissovou, klarinetistkou, fotografkou a spisovatelkou, se kterou má tři dcery a sedm vnoučat.   Alice Müllerová rmi  