 Záchranáři ve středních Čechách zatím ošetřili osm popálených  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Praha 1. ledna (ČTK) - Letošní silvestrovská noc ve středních Čechách zatím patří ke klidnějším, záchranáři ale zaznamenali vyšší počet výjezdů k lidem popáleným od zábavní pyrotechniky. Do 02:00 ošetřili osm pacientů zraněných od petard. Tři případy jsou hlášeny v okolí Prahy, dva na Příbramsku, dva na Kutnohorsku a jeden na Kolínsku, řekla ČTK mluvčí středočeské záchranné služby Tereza Janečková.   Do 02:00 podle ní záchranáři vyjížděli ke 40 lidem s otravou alkoholem nebo těm, kteří se zranili v opilosti. "Myslím si, že je to zatím srovnatelné s ostatními Silvestry. Počet opilých je zhruba standardní, popálených je ale více než obvykle. Zvláštní je, že na Mělnicku a Mladoboleslavsku se do této chvíle nevyjíždělo téměř vůbec," uvedla Janečková kolem 02:00.   Jednoho mladistvého, který to přehnal s alkoholem, záchranáři ošetřovali v Lánech. Hodinu před půlnocí také vyjížděli do Vlašimi k mladíkovi, který vypil fridex. Skončil na jednotce intenzivní péče benešovské nemocnice. Závažnou nehodu záchranáři zaznamenali u Červených Peček na Kolínsku. Pomáhali tam muži s těžkým zraněním hlavy. Vrtulník ho přepravil do pražské vinohradské nemocnice.   Hasiči v souvislosti se silvestrovskými oslavami zasahovali například v Milčicích na Nymbursku, kde už v podvečer hořelo ve skladu s balenými vodami. "Spadla tam petarda, škoda byla 50.000 korun," uvedla mluvčí středočeských hasičů Lenka Kostková.   Ve dvou případech hasiči vyjížděli k požárům sazí v komínech. Už odpoledne je zaměstnal požár domu v Letech v okrese Praha-západ a večer se totéž opakovalo v rodinném domě Kralupech. "Kvůli neošetřenému komínu si lidé takhle zpestřili Silvestra," poznamenala mluvčí.   Hasiči dále vyjeli k hořícímu plastovému kontejneru v Kolíně, který zřejmě zapálily děti, a požáru sklepa jednopatrového domku v Mladé Boleslavi, jenž zřejmě vznikl od zapálené petardy.   khj rv  