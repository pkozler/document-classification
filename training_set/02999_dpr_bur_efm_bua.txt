 Indonéská vlajková letecká společnost Garuda míří na burzu  Hongkong 4. ledna (ČTK) - Indonéská vlajková letecká společnost PT Garuda Indonesia dnes spustila primární nabídku akcií (IPO) v hodnotě až půl miliardy dolarů (9,3 miliardy Kč). Na burzu hodlá vstoupit příští měsíc. Informovala o tom agentura Reuters.   Rychle rostoucí indonéská ekonomika, která je největší v jihovýchodní Asii, přitahuje zájem zahraničních investorů. Hlavní index indonéských akcií se v loňském roce zvýšil o 46 procent.   Indonéská vláda původně plánovala zahájení primární nabídky akcií společnosti Garuda již na loňský listopad, později se však rozhodla tento termín posunout.   "IPO takovéhoto druhu a rozsahu bude klíčovým prvkem industrializačního procesu podporujícího hospodářský růst (Sdružení zemí jihovýchodní Asie) ASEAN," upozornil analytik Geoff Howie ze společnosti MF Global.   Společnost Garuda by měla podle loňské dohody od roku 2012 posílit leteckou alianci SkyTeam, jejíž součástí jsou rovněž České aerolinie. Garuda rozšíří síť linek aliance o 30 nových destinací v jihovýchodní Asii a Austrálii.   Členové aliance mají mezi sebou dohodu o sdílení letů, což jim umožňuje prodávat letenky na spoje partnerských aerolinií z aliance. Získají tak napojení na trasy, které je pro ně obtížné otevřít nebo udržovat na vlastní náklady.   pmh mha  