 U Sachalinu zmizela loď, dvě plavidla jsou dál v zajetí ledu  Moskva 7. ledna (ČTK) - Bouřlivé počasí v okolí východoruské Kamčatky dál komplikuje námořní dopravu v oblasti a znemožňuje zatím i dokončení záchranných operací, které mají vymanit z ledového zajetí několik ruských plavidel. Záchranáři dnes navíc marně pátrali po rybářské lodi, která od sachalinských břehů volala o naléhavou pomoc. Panují obavy, že loď se potopila.   Od konce prosince zmítá Ochotským mořem, sevřeným mezi Kamčatkou, Kurilami, Sachalinem a pevninou, silný vítr doprovázený sněhovou bouří. Teplota v oblasti klesla hluboko pod nulu a v ledovém krunýři silném několik metrů se předposlední den loňského roku ocitlo deset lodí.   Díky zásahu ruských ledoborců se většinu z nich podařilo z nebezpečných oblastí vyvést, ale v ohrožení ještě zůstávají dvě lodi s několika stovkami lidí na palubě.   Rusko do boje s ledem nasadilo tři ledoborce, ale jeden z nich se na několik hodin sám dostal do ledového zajetí. Zbylé dva zatím se zimními živly bojují jen velmi pomalu.   Do kritické situace se mezitím u západních břehů ostrova Sachalin dostala rybářská loď Partňor plující pod kambodžskou vlajkou. Plavidlo, na jehož palubě je 14 ruských námořníků, vyslalo rádiem naléhavou žádost o pomoc. Když ale na místo dorazily ruské vrtulníky a záchranná plavidla, žádné stopy po škuneru nenašly.   Panuje obava, že loď se potopila. V místě není moře zamrzlé, ale viditelnost je kvůli prudké sněhové bouři mizivá. Další pátrání obnoví ruští záchranáři až v sobotu, protože v oblasti už nastoupila noc.   jas sva  