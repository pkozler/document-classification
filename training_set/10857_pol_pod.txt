 Opakované volby skončily pro strany spojované s kupčením různě  Praha 9. ledna (ČTK) - Strana spojovaná s nakupováním voličských hlasů přišla o jeden mandát v nařízeném opakovaném hlasování v Českém Těšíně na Karvinsku, v Roudnici nad Labem na Litoměřicku si naopak o jedno křeslo polepšila. V Jirkově na Chomutovsku zůstala na svém, prvenství obhájila. Vyplývá to z výsledků hlasování, zveřejněném na serveru  www.volby.cz .   V Českém Těšíně se volby opakovaly kvůli masivnímu skupování hlasů pro stranu SOS pro Český Těšín. Nyní získala v zastupitelstvu jen pět křesel. V porovnání s výsledkem říjnových voleb o jeden mandát přišla. Stejně dopadla ČSSD, kterou opakované hlasování připravilo o volební vítězství. Nyní vyhrála KDU-ČSL se sedmi mandáty, ČSSD má šest. ODS zůstalo pět křesel, komunistům dva. Polepšili si Nestraníci se dvěma zastupiteli.   Českotěšínské volby i nyní podle české pobočky organizace Transparency International (TIC) provázelo nakupování hlasů, tentokrát údajně pro dvě strany. "Taky se zvedla cena za hlas, tentokrát lidé dostávali zhruba 1000 až 1500 korun," řekl v sobotu Stanislav Beránek z TIC.   V Roudnici, kde se na rozdíl od Českého Těšína hlasování opakovalo jen v bezděkovské čtvrti, si o jeden mandát polepšilo sdružení Roudničané. Právě za hlasy pro toto seskupení slibovali na podzim náhončí peníze voličům, které pak navíc sváželi do volebních místností. Roudničané nyní získali tři křesla na úkor druhé ODS, která bude mít stejný počet zastupitelů, stejně tak i třetí komunisté. Vítězství si udrželo seskupení Společně pro Roudnici n.L. s pěti mandáty.   Opakované volby v Roudnici opět provázelo podezření z manipulace. Těsně před volbami se do Bezděkova přistěhovalo 67 údajně nových obyvatel, lidé volili s dočasnými občanskými průkazy. Teoreticky tak někteří obyvatelé Roudnice mohli v komunálních volbách volit dvakrát.   V Jirkově opakované hlasování v jeho třech okrscích na rozdělení sil v zastupitelstvu nic nezměnilo. Vítězství a devět křesel udržela ČSSD, která si podle ústeckého krajského soudu na podzim kupovala hlasy voličů, nechala je svážet a slibovala práci. Policie tentokrát žádné poznatky o manipulaci s hlasy nezískala. Do zastupitelstva se znovu dostali čtyři komunisté a občanští demokraté, po dvou zastupitelích mají Věci veřejné a TOP 09, tři zástupci zůstali uskupení Jirkov 21. století.   Volby se musely opakovat i ve Starém Plzenci na Plzeňsku kvůli tomu, že dva z kandidátů neměli v obci trvalé bydliště. Jedním z nich byl písničkář Jaroslav Lenk, který už toto provinění napravil a byl znovu zvolen, tentokrát právoplatně. Opakované volby znovu vyhráli Nestraníci se ziskem čtyř ze 17 křesel v městském zastupitelstvu. Tři křesla získala TOP 09, KSČM a Volba pro Starý Plzenec a Sedlec. ODS tentokrát získala jen dva mandáty, v porovnání s podzimními volbami o jedno křeslo přišla ve prospěch komunistů.   Nové volby se konaly v severomoravské Libhošti, která se počátkem roku odtrhla od Nového Jičína. V patnáctičlenném zastupitelstvu budou kandidáti tří místních sdružení v poměru 6:5:4, místo v něm nezískali jen zástupci KSČM. Volby vyhrálo sdružení Cesta z města před sestavou Nezávislých pro Libhošť a uskupením Za rozvoj a prosperitu Libhoště. Z 1275 místních voličů přišlo hlasovat téměř 74 procent.   mhm snm  