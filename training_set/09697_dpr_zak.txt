 Při nehodě autobusu v Indii zahynulo nejméně 22 lidí včetně dětí  Dillí 6. ledna (ČTK) - Nejméně 22 lidí včetně šesti dětí zahynulo v indickém státě Uttarákhand, když se autobus, v němž cestovali, zřítil do strže. Dalších 19 osob utrpělo zranění, oznámila dnes agentura AFP s odvoláním na místní policii.   Nehoda se stala asi 15 kilometrů od Déhrádúnu, hlavního města státu Uttarákhand, a oběťmi byli lidé vracející se z dovolené v turistickém středisku. Autobus sjel z horské cesty a zřítil se do hloubky 15 metrů.   Indie patří podle údajů Světové zdravotnické organizace (WHO) k zemím s nejvyšším počtem smrtelných nehod na světě. Mezi hlavní příčiny patří nepřiměřená rychlost, špatný stav vozovek i vozidel či jejich přetěžování.   dk sva  