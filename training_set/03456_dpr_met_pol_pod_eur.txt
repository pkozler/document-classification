 Liberecký kraj chce na opravy silnic peníze i z fondů EU  Liberec 12. ledna (ČTK) - Liberecký kraj chce opravy silnic a mostů poškozených loňskými povodněmi čerpat peníze nejen ze státních fondů, ale také z těch evropských. Na opravy silnic II. a III. tříd bude potřebovat v nejbližších letech přes dvě miliardy korun a při čerpání dotací jen z programu Ministerstva pro místní rozvoj (MMR) by musel sám najít v rozpočtu miliardu, získat může jen polovinu. Takové peníze ale kraj nemá, řekl dnes novinářům liberecký hejtman Stanislav Eichler.   Liberecký kraj už připravil první projekty rekonstrukce pěti silnic a mostů na Českolipsku, které chce financovat z přeshraničního programu Cíl 3 Česko-Sasko. Opravy by se měly dočkat některé zničené silnice třetích tříd v oblasti Krompachu, Svoru a Mařenic a také tamní mosty. "Opravy přijdou podle odhadů zhruba na 85 milionů korun, kraj ale budou stát jen kolem 8,5 milionu," řekl náměstek hejtmana pro dopravu Martin Sepp. Evropská unie zaplatí až 85 procent nákladů a pět procent přidá stát.   Sepp věří, že v průběhu roku podobnou možnost financování oprav povodněmi zničených komunikací nabídne i program Cíl 3 Česko-Polsko. To by umožnilo získat peníze hlavně na opravy komunikací na Frýdlantsku, které právě s Polskem sousedí a v rámci kraje bylo srpnovými záplavami poškozeno nejvíce.   Zároveň ale kraj připravil i projekty, na něž žádá dotace z programu MMR. "Připravili jsme 21 projektů na opravy mostů za zhruba 186 milionů korun, v tomto případě bude ale muset kraj zajistit polovinu potřebných financí, tedy asi 93 milionů korun," řekl Sepp. Vlastní díl bude kraj financovat z půlmiliardového úvěru, který si loni vzal na opravy mostů na silnicích II. a III. tříd. "Podařilo se nám vysoutěžit opravy vybraných mostů o 100 milionů levněji než jsme předpokládali, což nám umožní zajistit spolufinancování mostů poničených záplavami," vysvětlil Sepp.   Bleskové povodně, které loni v srpnu postihly Liberecký kraj, si vyžádaly pět lidských životů a způsobily škodu 8,2 miliardy korun. Škody na krajských komunikacích dosáhly 2,037 miliardy korun, zhruba na 1,7 miliardy vyčíslilo škody na tocích a vodních dílech Povodí Labe. Postiženo bylo 81 měst a obcí na více než polovině území kraje. Velká voda zničila silnice a mosty, na 2000 lidí vyhnala z jejich domovů. Zbourány musely být desítky domů. Na severu Čech napáchala velká voda škody za více než deset miliard korun, a srpnové povodně jsou tak třetí nejničivější od roku 1997.   ivc sap  