 V Moravskoslezském kraji letos otevřou desítky staveb z peněz EU  Ostrava 2. ledna (ČTK) - V Moravskoslezském kraji letos otevřou desítky nových staveb a projektů, které jsou financovány z dotací Evropské unie. K největším patří kompletní zprovoznění Integrovaného bezpečnostního centra pro záchranné složky v Ostravě za 700 milionů korun. Dokončeny budou rekonstrukce kulturních zařízení, velké projekty měst, nová vzdělávací a sociální zařízení, cyklostezky a turistické atrakce. ČTK to sdělil mluvčí Úřadu Regionální rady Moravskoslezsko Michal Sobek.   "Podpořené projekty se ve velkém dokončují a začínají sloužit lidem. V celém regionu se jedná o stovky investic," uvedl David Sventek, ředitel úřadu, který peníze rozděluje.   Nové bezpečnostní centrum, ve kterém budou společně operátoři hasičů, zdravotníků, státních i městských policistů, má zahájit kompletní provoz v lednu. EU na jeho vybudování přispěla 628 miliony korun. "Centrum zlepšuje koordinaci a řízení zásahů všech záchranných a bezpečnostních složek na území kraje," řekl Sobek. V Evropě jde o ojedinělé zařízení.   Díky zrenovování za evropské peníze bude během roku otevřeno "v novém kabátu" několik kulturních zařízení, například Slezské divadlo v Opavě, kulturní středisko Střelnice v Českém Těšíně, přístavba Divadla loutek v Ostravě, Regionální knihovna v Karviné. V Čeladné plánují zprovoznění hotelu u areálu golfového resortu. Hotel také otevřou v areálu Vysoké školy báňské - Technické univerzity, který vzniká úpravou kolejí.   Z fondů Evropské unie je pro Moravskoslezský kraj v letech 2007 až 2013 k dispozici celkem zhruba 18 miliard korun. Z více než 500 doposud schválených projektů, podpořených dotacemi v celkové výši přibližně 11 miliard korun, je téměř polovina v provozu.   V letošním roce ještě patří mezi zajímavější naplánované projekty otevření nového golfového hřiště v Karviné, které vzniká na revitalizovaném poddolovaném území. Unie na stavbu areálu za 233 milionů korun přispěla částkou 50 milionů.   Obyvatelé Frýdku-Místku a Oder na Novojičínsku se také dočkají nových zámeckých parků. Letos se také bude za evropské peníze pokračovat v modernizaci Letiště Leoše Janáčka v Mošnově.   Radim Kijonka mol  