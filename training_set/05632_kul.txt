 Vyškovská knihovna doveze nepohyblivým čtenářům knihy až domů  Vyškov 21. ledna (ČTK) - Knihovna Karla Dvořáčka ve Vyškově začala poskytovat starým a nepohyblivým lidem novou službu - knihy nebo časopisy jim zaveze až domů. Při stejné návštěvě lze zároveň vrátit knihy z minula a objednat si další čtení na příště. Podobné služby nejsou příliš časté. Ve Vyškově začali letos v lednu a čekají na to, zda čtenáři novinku ocení. ČTK to sdělila Zdeňka Adlerová z knihovny.   Služba je určena osamoceným, nepohyblivým a handicapovaným lidem. Je bezplatná, zájemce se musí pouze zaregistrovat jako čtenář v Knihovně Karla Dvořáčka. Knihy a časopisy se rozvážejí pouze na území Vyškova, a to každé druhé pondělí v měsíci.   "Čtenáři vždy při návštěvě pracovníků knihovny vrátí půjčené knihy, obdrží nové a zároveň si objednají knihy na příště. Knihovnice jim pak sestaví seznam literatury takřka na míru, podle toho, jakého autora či žánr preferují," popsala na internetových stránkách knihovny vedoucí oddělení služeb Dagmar Marušincová.   Rozvážka knih nepatří k běžným službám českých knihoven. Ve světě a místy i v Česku ale čtenáři využívají pojízdné knihovny. Jejich cílem je dostat literaturu tam, kde chybí kamenné pobočky knihoven. Například Městská knihovna v Praze provozuje takzvané bibliobusy, které pravidelně zastavují v některých částech metropole.   V Praze jezdil první bibliobus už v roce 1939, ale za války přestal sloužit svému účelu a německá armáda jej využívala jako lazaret. Později se provoz podařilo znovu obnovit. Od roku 1996 mají bibliobus také v Plzni. Podle údajů Kabinetu informačních studií a knihovnictví Masarykovy univerzity v Jihomoravském kraji žádný bibliobus nejezdí.   tmd snm  