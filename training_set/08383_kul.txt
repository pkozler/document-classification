 Po téměř dvou staletích otevřeli kryptu pod kutnohorskou kostnicí  --------------------    Ke zpravodajství: FOTO ve Fotobance   Doplnili jsme další informace a vyjádření od 3. odstavce.   --------------------    Kutná Hora 26. ledna (ČTK) - Odborníci dnes po téměř dvou staletích otevřeli kryptu pod kutnohorskou kostnicí. Průzkum měl napovědět, proč se vzácná památka postupně stále více naklání. Příčina porušené statiky ale s prostorem v kryptě pravděpodobně nesouvisí, řekl novinářům dlouholetý pracovník farní kanceláře Karel Koubský, který si vnitřek krypty jako první prohlédl.   Badatelé se domnívali, že podloží pilířů kostnice je vytlačováno do krypty. Tento předpoklad se ale podle Koubského nepotvrdil. "Musíme se Santinimu omluvit. Příčina se bude hledat dál. Bude se tady kopat sonda a posoudí se založení stavby," dodal. Proslulý architekt Jan Blažej Santini nechal ke kostnici kryptu po roce 1710 přistavět.   Krypta byla naposledy otevřena v roce 1833. Podle historických záznamů ukrývá tělesné pozůstatky 14 kutnohorských měšťanů. Většina rakví se podle Koubského zřítila, část jich zůstala v původní poloze. Po odklopení víka byl kromě ostatků vidět i záhadný předmět, který vypadal jako peněženka. Nakonec se ale ukázalo, že jde zřejmě o zbytek koženého obalu modlitební knížky. Radar v minulosti odhalil pod schodištěm tajemnou kovovou schránku. Dnes ovšem vyšlo najevo, že se nachází už mimo prostor krypty.   Vchod do krypty bude nyní asi měsíc provizorně zakryt fošnami, kostnice bude nadále otevřena návštěvníkům. Odborníci prostor zaměří. "Jak se naloží s ostatky, bude záležet na archeologovi," poznamenal Koubský.   Vzápětí se začne s kopáním na jiném místě kostnice, aby se odhalily základy pilíře. Patrně se i vykope tajemná kovová schránka. Podle Koubského by v ní mohly být například dokumenty o minulých opravách této kutnohorské památky.   Stavba se každoročně nakloní asi o půl milimetru, zřícení jí ale podle odborníků bezprostředně nehrozí. "Věže se naklánějí již 300 let, to znamená neočekáváme, že by zítra došlo k pádu, ale je vhodná doba začít připravovat opravu," uvedl vedoucí infocentra římskokatolické farnosti Jiří Arnet. Kolik rekonstrukce bude stát, ukážou až průzkumy. "Nemáme žádnou představu. Uvidíme, jak závažný ten problém je," dodal. Na přípravné práce je zatím vyčleněno asi čtvrt milionu korun.   Kostnice je jednou z nejnavštěvovanějších kutnohorských památek. Někdejší hřbitovní kapli ze 14. století zdobí téměř výhradně lidské kosti, které jsou pozůstatkem asi 40.000 obětí moru a husitských válek. Do nynější podoby je srovnal řezbář František Rint.   khj snm  