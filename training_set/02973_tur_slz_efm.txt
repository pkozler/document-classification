 TUI Travel snížila pololetní ztrátu na 307 milionů liber  Londýn 10. května (ČTK) - Největší evropské cestovní kanceláři TUI Travel klesla v první polovině fiskálního roku provozní ztráta na 307 milionů liber (8,5 miliardy Kč) z loňských srovnatelných 322 milionů liber. Firma rovněž potvrdila předchozí výhled na celý fiskální rok. Předpokládá také, že ztráty způsobené rušením zájezdů do Egypta a Tuniska kvůli nepokojům vyrovná poptávka do dalších destinací, jako je Řecko, Španělsko a Tunisko.   První fiskální pololetí bývá obvykle pro cestovní kanceláře ztrátové, zisky vykazují až v letní sezoně. Výsledky však byly lepší než odhady analytiků, kteří čekali za šest měsíců do konce března ztrátu 312 milionů GBP. Nepokoje v Egyptě a Tunisku způsobily firmě ztrátu 29 milionů liber.   TUI Travel vznikla v roce 2007 spojením cestovní divize německé firmy TUI AG a britské společnosti First Choice. TUI vlastní ve firmě majoritní podíl. V letošním fiskálním roce má provozní zisk firmy podle odhadů analytiků činit 447 až 493 milionů liber.   Konkurenční cestovní kancelář Thomas Cook prohloubila ve fiskálním pololetí očištěnou provozní ztrátu na 166 milionů liber z loňských srovnatelných 130 milionů GBP. Ke zhoršení hospodaření přispělo přerušení cest do Egypta a Tuniska kvůli nepokojům. Druhá největší cestovní kancelář v Evropě současně varovala, že její hospodaření v letošním fiskálním roce bude kvůli nejistému ekonomickému vývoji v Británii horší než loni.   irl dvd  