 Ve Zlínském kraji se v loňském roce snížil počet trestných činů  --------------------    Ke zpravodajství: AUDIO   --------------------    Zlín 26. ledna (ČTK) - Ve Zlínském kraji loni klesla kriminalita, ve srovnání s rokem 2009 se snížila o více než šest procent. Údaj je však ovlivněn změnou trestního zákoníku, který platí od loňského ledna a upravil kvalifikaci některých trestných činů. V regionu poklesl i počet vražd a pokusů o vraždu z předloňských deseti na loňských osm. Více než polovinu trestných činů spáchaných ve Zlínském kraji se podařilo objasnit. Novinářům to dnes řekli představitelé krajské policie.   "Rok 2010 nazývám rokem nula. Začínali jsme na zelené louce. Během tří, čtyř měsíců se nám ale podařilo konsolidovat činnost a myslím, že výsledky, kterých jsme ve srovnání s jinými kraji dosáhli, ukazují, že jsme to uchopili správným směrem," uvedl ředitel krajské policie Bedřich Koutný. Zlínské krajské ředitelství policie funguje od 1. ledna 2010. Podle Koutného kraj co do objasněnosti trestných činů zaujímá v ČR druhé místo za Karlovarským krajem.   Ve Zlínském kraji policisté loni evidovali 9430 trestných činů, zatímco v roce 2009 jich bylo 10.044. Nejvíce, 2948, jich zaznamenali na Zlínsku, následovalo Vsetínsko, Uherskohradišťsko a Kroměřížsko. Kriminalita klesla na Zlínsku, Uherskohradišťsku i na Kroměřížsku, pouze na Vsetínsku se mírně zvýšila.   Z osmi vražd nebo pokusů o ně spáchaných loni v kraji se dvě staly na Zlínsku a také na Vsetínsku, tři na Uherskohradišťsku a jedna na Kroměřížsku. Všechny případy se policistům podařilo objasnit. Zřejmě největší pozornost vzbudila únorová loupežná vražda devětasedmdesátileté ženy v Uherském Ostrohu na Slovácku. Krajský soud za ni v srpnu odsoudil devětatřicetiletého Pavla Jurčeku na 25 let do vězení.   Loni se snížil počet loupežných přepadení finančních institucí - z předloňských deseti klesl na dva. Zdvojnásobil se však počet ohlášených znásilnění a z 21 na 28 vzrostl počet případů pohlavního zneužívání. Znatelně se zvýšil i počet osob vykázaných z domova za domácí násilí. V roce 2009 jich bylo 36, loni 81. Trestných činů souvisejících s domácím násilím policisté šetřili celkem 151.   Ubylo majetkových trestných činů, jejichž počet se z předloňských 5072 snížil na loňských 4820. Jedním z nejzávažnějších majetkových trestných činů, který se kriminalistům podařilo objasnit, byly krádeže luxusních vozů BMW. Mírný pokles policie v kraji eviduje u hospodářské kriminality, kde však přibylo mladistvých delikventů stíhaných za padělání a pozměnění peněz.   Ve Zlínském kraji se loni stalo méně smrtelných nehod. Oproti roku 2009, kdy jich bylo 49, policie loni evidovala o devět obětí méně. Celkem se v kraji stalo 1759 dopravních nehod, na 301 z nich měl podíl alkohol. Nejvíce, 4,44 promile, při dechové zkoušce přístroj ukázal sedmačtyřicetiletému muži, který v říjnu projížděl Hlukem na Slovácku.   Mezi časté příčiny nehod patřila i rychlá jízda. "Nejrychleji se loni prohnal řidič obcí Jablůnka na Vsetínsku, který povolenou rychlost překročil o 89 kilometrů v hodině. Mimo obec policisté naměřili nejvíce, téměř 180 kilometrů za hodinu, řidiči na obchvatu Kunovic na Uherskohradišťsku," poznamenala krajská policejní mluvčí Jana Bartíková.   jav hš  