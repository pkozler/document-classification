  Ke zpravodajství: PROFIL   Do půl hodiny vydáme PROFIL s vizitkou vysočanské O2 areny, o jejímž prodeji uvažuje společnost Sazka.   ------------------------------    Aktuálně.cz: Sazka uvažuje o prodeji vysočanské O2 areny  Praha 7. ledna (ČTK) - Sazka uvažuje o prodeji vysočanské O2 areny, vyplývá ze souhrnné informace k aktuálnímu vývoji loterijní společnosti, kterou dostali ve čtvrtek akcionáři Sazky a již má k dispozici server Aktuálně.cz. Splácení výstavby haly způsobilo Sazce finanční problémy, které nyní její vedení a akcionáři řeší.   V pasáži nazvané Restrukturalizační plán Sazka a.s. se uvádí, že je třeba vyřešit budoucnost obří haly, včetně případného prodeje malé nebo velké arény. O několik odstavců dále již je podle Aktuálně.cz napsáno, že začala, i když neoficiálně, jednání se zájemcem o prodeji polovičního podílu. Tento záměr je v souladu s názory nejen osob a uskupení, které Sazku chtějí získat, ale i dalších odborníků. Ti jsou totiž přesvědčeni, že provozování arény v Praze je pro loterijní společnost nesmysl.   Provozovatel haly firma Bestsport dosáhla loni čistý zisk 55 milionů, což je nejvíce v historii, ale splátky za halu do roku 2021 jsou v řádu miliard korun, dodal server.   Zpráva shrnuje i všechny dosavadní nabídky, které Sazka nebo její akcionáři dostali. Nejkonkrétnější je prý Synot Holding. Podle zprávy tento konkurent v loterijním byznysu nabízí pět miliard Kč za získání podílu 66 procent v Sazce. Zbylých 34 procent by měli v držení nynější akcionáři a navíc by ročně po dobu pěti let dostávali 250 milionů Kč. Ve zprávě ji Sazka nijak nekomentuje.   Nabídka společnosti E invest Martina Ulčáka má podle zprávy spočívat v naplnění jednoduchého scénáře. Ulčák údajně půjčí tolik, kolik Sazka bude potřebovat. Nepožaduje za to žádný podíl v Sazce. Na oplátku pouze dostane domluvený podíl ze zisku rozdělovaného na valných hromadách v následujících 10 až 15 letech. Akcionářům nabídne ročně vyplácet minimálně 200 milionů Kč. To je o sedmdesát milionů více než nabízí Penta. Právě částka 130 milionů korun pro akcionáře po dobu třicet let je jediný konkrétní údaj, kterým se zpráva zmiňuje o nabídce Penty, napsal server.   Čtvrteční jednání představenstva Sazky mělo na programu projednání situace ve společnosti. Poté se uskutečnila porada akcionářů Sazky. "Dostali jsme podrobnou analýzu toho, jak asi Sazka stojí, a určité výhledy," uvedl místopředseda Českého olympijského výboru Jiří Kejval. Mluvčí společnosti Sazka Zdeněk Zikmund ČTK sdělil, že akcionáři na poradě podpořili jednání s finančními partnery společnosti. Zároveň se zabývali nabídkami, které jako vlastníci společnosti obdrželi od různých finančních subjektů.   Sazka nyní čelí problémům, souvisejícím mimo jiné s nutností vysoké splátky za výstavbu pražské vysočanské O2 areny držitelům dluhopisů. Podnikatel Radovan Vítek před několika dny uvedl, že pokud mu Sazka plně neuhradí nejpozději do 17. ledna 2011 své dluhy, podá na firmu k soudu insolvenční návrh. Vyzval také akcionáře Sazky k rychlému řešení situace a výměně jejího vedení. Vítek připravuje plán restrukturalizace a fungování firmy, představit ho chce ještě v lednu.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   fd vju  