 Praha 2 chce přesunout školu, rodiče se bouří  Praha 19. ledna (ČTK) - Rodiče žáků z pražské Základní školy Legerova se bouří proti přesunutí školy na klidnější místo pod Vyšehrad. Na dnešním setkání se zástupci městské části Praha 2 rodiče kritizovali hlavně zhoršení dopravní dostupnosti do nové školy. Záměr přestěhovat školu do Vratislavovy ulice schválila minulý týden rada druhé městské části. Škola je nyní naplněna jen z jedné třetiny. V Legerově ulici jsou navíc dlouhodobě překračovány hlukové a emisní limity.   "Pro mě je to docházení tam časová zátěž, finanční zátěž," stěžovala si například jedna z maminek. Škola v Legerově ulici se navíc specializuje na děti s nejrůznějšími poruchami a speciálními vzdělávacími potřebami, do nové budovy by mnoho z nich muselo docházet přes rušnou třídu I. P. Pavlova a Karlovo náměstí.   "Druhá varianta je postupné utlumení a následné sloučení s jinou ZŠ," vysvětloval rodičům radní pro školství Jan Pech (ČSSD). Zatímco kapacita školy je 400 dětí, letos ji navštěvuje jen 128 žáků, první třída ani nebyla otevřena.   V oblasti, kde škola doposud sídlí, byla v roce 2009 naměřena nejvyšší koncentrace oxidu dusičitého v celé České republice. Místem projede 100.000 aut denně. Škola je totiž z obou stran obklopena magistrálou.   V budově ve Vratislavově ulici sídlila dříve jiná základní škola, která byla ve volebním období 2002 - 2006 zrušena. Nyní má budovu pronajatou Karlova univerzita. Ta prý dala předběžný souhlas s tím, že by se z budovy přesunula právě do objektu v Legerově ulici, který základní škola opustí.   Městská část v současnosti zřizuje deset základních škol. Nejblíže škole v Legerově ulici jsou zařízení v Londýnské a v ulici Jana Masaryka. Právě sem by podle některých radních mohli rodiče přihlásit své děti, pokud by je nechtěli posílat do nového sídla pod Vyšehradem.   kli sih mal  