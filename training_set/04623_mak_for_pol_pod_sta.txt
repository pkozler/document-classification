 Kocourek bude vládu informovat o plánu zmenšit prostory MPO  Praha 10. května (ČTK) - Ministr průmyslu a obchodu Martin Kocourek (ODS) bude ve středu informovat vládu o svém plánu výrazně zmenšit plochu kancelářských a dalších prostor, které ministerstvo a desítka jeho podřízených organizací využívá na několika místech Prahy. Jednou z uvažovaných možností je přestěhování několika stovek úředníků resortu do jedné budovy v Praze, na kterém začal pracovat Kocourkův předchůdce Martin Říman. Definitivní variantu včetně harmonogramu dalšího postupu chce MPO představit v posledním čtvrtletí letošního roku.   "MPO má v současné době rozpracovaných více variant optimalizace. Aktuálně se vyhodnocují varianty od možnosti zachování současného stavu až po pořízení centrální budovy, která by sloužila organizacím v resortu MPO. O tom, kterou variantu nakonec ministerstvo vybere, se rozhodne během letošního roku," sdělil ČTK mluvčí MPO Pavel Vlček.   Celková plocha kanceláří a dalších prostor MPO by se mohla zmenšit o více než polovinu, čímž by stát ušetřil. "Z celkových 53.600 metrů čtverečních je možné ušetřit v závislosti na vybrané variantě až 30.800 metrů čtverečních. Redukce se má týkat hlavně komerčních ploch, skladů a společných prostor. Velikosti samotných kanceláří se dotkne jen minimálně," poznamenal Vlček.   Případná nová centrální administrativní budova pro zhruba 800 zaměstnanců by mohla být zajištěna formou směny za nynější objekty, výstavbou nové budovy nebo pronájmem. "V každém případě budou náklady státu na samotné stěhování buď nulové, nebo na něm státní rozpočet díky prodeji stávajících budov vydělá," podotkl už dříve Kocourek.   Bývalý ministr Říman plánoval, že MPO svých 13 budov stojících na území hlavního města vymění za nový administrativní komplex v Praze, do kterého se nastěhuje tehdejších 1100 úředníků MPO, České obchodní inspekce, CzechInvestu, Úřadu průmyslového vlastnictví či Puncovního úřadu. Součástí zakázky měla být nejen stavba nové budovy, ale také její provoz. Záměr v roce 2008 schválila vláda. Stát by podle analýzy MPO na výměně nemovitostí vydělal a uspořil i peníze nutné na zajištění provozu 13 budov.   beh dvd  