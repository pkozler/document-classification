 Do Plzně a Prahy přijede v říjnu tisícovka světových právníků  Plzeň 17. května (ČTK) - Tisíc nejvýznamnějších právníků z celého světa přijede koncem října do Prahy a Plzně na šestidenní 24. zasedání Světové asociace právníků (WJA), regulující a spravující mezinárodní právo. Tématem budou národní právní kultury v globalizovaném světě; minulý kongres v Kyjevě se věnoval nadřazenosti práva jako záruky ochrany světového míru a lidských práv. Ve středu 26. října v Plzni budou delegáti jednat na univerzitě i fakultě, řekl dnes ČTK děkan Fakulty právnické Západočeské univerzity Květoslav Růžička.   "Podobná akce v Plzni nikdy nebyla, právnická fakulta se na ní podílí jako partner. Účastnit se budou i naši učitelé," dodal. Tématy plzeňského jednání, kde se experti setkají rektorkou a děkanem, budou "náboženství a právní stát" a "změna klimatu".   Bienální kongres The World Jurist Association bude od 23. do 28. října v Kongresovém centru Praha. Plzeňská práva jsou spolu s olomouckou a brněnskou fakultou partnery kongresu.   V pondělí 24. října odpoledne budou tématy panelů role globálních standardů v přípravě absolventů pro moderní právní, ekonomické i politické prostředí, kultivace internetového řízení, trendy v právu leteckém, námořnickém a vesmírném. V úterý pak soukromé právo, rozhodci a jejich samostatnost, trendy v mezinárodním obchodním právu, praní špinavých peněz, regulace mezinárodního obchodu s cennými papíry, kontrola odzbrojení a mezinárodní reforma trestního práva.   Ve čtvrtek 27. října bude na programu role a obsah vnitrostátních právních předpisů v mezinárodních systémem, transnacionální právo, zákon o obcích, dopad globalizace na mezinárodní právo a přeshraniční insolvenční řízení. Pátek pak ochrana menšin, etnických skupin a domorodců a nově vznikající problémy v oblasti lidských práv.   Asociace se sídlem v americkém Marylandu byla založena v roce 1963 v reakci na mezinárodní výzvu k uspořádání celosvětového fóra, kde by soudci, právníci a profesoři spolupracovali, a získali tak podporu širší veřejnosti k úpravám, regulaci a správě mezinárodního práva.   Každé dva roky vyzývá hlavy států a vlád, aby uznaly usnesení WJA a podle toho jednali. Trial, tradice WJA od roku 1971, demonstruje hypotetické případy před porotou hlavních soudců světa.   WJA jako nevládní organizace s poradním statusem při Hospodářské a sociální radě OSN dokáže alternativním způsobem oslovovat mezinárodní společenství. Úzce spolupracuje s vládami, nevládními organizacemi i mezinárodními asociacemi. Členy jsou soudci, vládní úředníci, profesoři práva, právníci i studenti ze 140 zemí.   Václav Prokš mol  