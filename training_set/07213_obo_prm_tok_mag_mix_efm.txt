 Zisk Marks &amp; Spencer loni stoupl o 13 procent  --------------------    Ke zpravodajství: ilustrační FOTO ve Fotobance  ID foto:  F201105240057201    --------------------    Londýn 24. května (ČTK) - Britské maloobchodní společnosti Marks &amp; Spencer stoupl v loňském fiskálním roce zisk před zdaněním a započtením mimořádných položek o 13 procent na 714,3 milionů liber (20,1 miliardy Kč). Společnost současně dodala, že nový finanční rok začal dobře, avšak ve svém výhledu zůstává obezřetná. M&amp;S je největším prodejcem oděvů v Británii, prodává však také kvalitní potraviny a domácí potřeby.   Společnost současné oznámila, že od října plánuje začít testovat nový formát obchodů, který bude více šitý na míru oblastem, ve kterých se prodejny nachází. M&amp;S bojuje s obtížnými podmínkami na trhu a nové formáty mají firmě pomoci zlepšit její postavení na trhu a konkurenceschopnost. Nové obchody mají prodávat produkty vybrané podle několika kritérií, jako je věk a finanční situace nakupujících, a budou mít rovněž lepší uspořádání.   Výsledky byly lepší než odhady analytiků, kteří čekali zisk 710 milionů liber. Tržby se za rok do 2. dubna zvýšily o 4,2 procenta na 9,3 miliardy liber. M&amp;S má v Británii kolem 700 obchodů, které týdně obslouží 21 milionů zákazníků. Provozuje rovněž přes 320 obchodů ve 41 dalších zemích světa, převážně formou franšízy.   Britské maloobchodní společnosti trápí nízké výdaje spotřebitelů kvůli rostoucím cenám a vládním úsporným opatřením. Řetězce s oděvy se navíc potýkají s rostoucími cenami bavlny. Zisk M&amp;S se od začátku krize snížil z dřívější zhruba jedné miliardy liber, firma si však v poslední době vede lépe než konkurence, hlavně díky novým produktům, napsala agentura Reuters.   irl vju  