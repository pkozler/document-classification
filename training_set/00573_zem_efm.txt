 Lesy ČR zatím uzavřely tři čtvrtiny smluv na práce v lesích  Zprávu jsme aktualizovali v 5. až 7. odstavci o informace Asociace českých a moravských dřevozpracovatelů.   --------------------    Hradec Králové 31. ledna (ČTK) - Státní podnik Lesy České republiky (LČR) ke konci ledna uzavřel s lesnickými firmami smlouvy na práce v lesích pro letošní rok na 81 ze 108 územních jednotek. Podnik odmítá, že by nepodepsání smluv na čtvrtině jednotek mělo negativní vliv na zásobování trhu se dřevem. ČTK to dnes řekl mluvčí LČR Zbyněk Boublík.   Nejvíce kontraktů, celkem 20, zatím získala firma Less&amp;Forest podnikatele Jana Mičánka, která byla i v minulosti největší subdodavatelskou firmou LČR. Za ní následuje s osmi jednotkami firma České dřevařské závody Praha. Po sedmi kontraktech mají Kloboucká lesní a společnost LST. Celkem si zakázky zatím rozdělilo 22 firem.   Řada uchazečů, kteří se po otevření obálek s nabídkami umístili na prvním místě, nakonec smlouvu neuzavřela. Z 81 dosud podepsaných smluv tak bylo s uchazeči na prvním místě podepsáno 34 smluv, ze druhého 32 a ze třetího místa 15 smluv.   Podle Boublíka podnik průběžně uzavírá smlouvy na dalších 19 jednotkách. Zbývajících osm jednotek je dotčeno námitkou z řad některých účastníků veřejné zakázky. "Děláme vše pro to, aby k dokončení podpisů smluv došlo v době co nejkratší. Musíme ale také respektovat zákonné lhůty," uvedl mluvčí.   Někteří zástupci zpracovatelů dřeva si v minulých týdnech stěžovali na nedostatek dřeva. Podle nich jej způsobilo zpožděné podepisování smluv. Hromadné propouštění podle Asociace českých a moravských dřevozpracovatelů (AČMD) už oznámila společnost Timber Mill, která provozuje pilu v Ostravici na Frýdecko-Místecku. "V pátek obdrželo výpověď z pracovního poměru zbývajících 99 kmenových zaměstnanců z původních 109. Primárním důvodem je totální nedostatek dříví v regionu po 1. lednu 2011, způsobený výpadkem dodávek dříví z Lesů ČR na trh," sdělila dnes ČTK ascoiace.   Vedení firmy Timber Mill propouštění zdůvodnilo značnými výpadky v dodávkách dříví na tuzemský trh a jeho rostoucí cenou. "Po naší pile je vyžadováno navýšení ceny pilařské kulatiny oproti loňsku až o 40 procent. Situaci nelze donekonečna řešit dodávkami dříví ze Slovenska. Stav je ekonomicky neúnosný. Kvůli nedostatku suroviny jsme přišli o zakázky, kterých jsme měli i přes složitou situaci v odbytu dostatek," uvedl ředitel Timber Mill Karel Bystřický.   Omezit výrobu od ledna musela kvůli nedostatku kulatiny také největší tuzemská pila Mayr-Melnhof Holz Paskov na Frýdecko-Místecku. "Ozývají se nám i firmy, které nejsou členy asociace, s tím, že řeší totožné problémy jako naši členové - omezují výrobu a propouští, řeší ekonomické problémy. Odhaduji, že ve dřevozpracujícím průmyslu přišlo kvůli zpackaným tendrům Lesů ČR od začátku roku v celé ČR o práci už nejméně na tisíc lidí," upozornil prezident AČMD Zdeněk Valný, který míní, že situací ve státním podniku Lesy ČR by se měla ve středu zabývat vláda.     Lesy ČR ale oponují, že prodleva v podepisování smluv nemá na zásobování trhu se dřevem vliv. "Mírná prodleva v uzavírání smluv neznamená zastavení prací v lese a dodávek dříví. Navíc dřevozpracující podniky mívají běžně zásoby dřeva v řádu několika týdnů. Na volném trhu je jak v ČR, tak i v okolních zemích dřeva k dispozici dostatek," uvedl Boublík.   Státní lesy nicméně přijaly několik opatření, která by měla trhu se dřevem pomoci. Přímo řízené lesní závody Lesů ČR dodají přes komoditní burzu na trh celý objem dřeva plánovaný na letošní první čtvrtletí již do 15. února. V případě již uzavřených smluv nabízejí Lesy ČR smluvním partnerům navýšení těžeb v prvním čtvrtletí, a to při nepřekročení ročního úkolu. Z aktuálních zásob 150.000 metrů krychlových také LČR postupně uvolňují dřevo k prodeji přes komoditní burzu a elektronické aukce, okrajové sortimenty prodávají přímo odběratelům.   Jednoroční tendr pro letošní rok byl jakýmsi nouzovým řešením a měl zabránit přerušení lesních prací po 1. lednu 2011. Původní obří desetiletý tendr v hodnotě 16 miliard korun, který kritizovali politici, ekologové, lesníci a výhrady k němu měl i antimonopolní úřad, Lesy ČR zrušily v polovině loňského května.   Vítězné lesnické firmy dělají ve státních lesích pěstební práce a těžbu. Pokácené a změřené kmeny od podniku za vysoutěženou cenu kupují a dál je mohou zpracovávat a prodávat.   O způsobu hospodaření ve státních lesích od roku 2012 se nyní jedná na úrovni vlády. Zásady mají být zakotvené v takzvané Dřevěné knize.   Zdeněk Rychtera beh mol  