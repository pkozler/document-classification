 Tající sníh stále zvedá hladiny řek, ohrožení už na 17 místech  --------------------    Ke zpravodajství: FOTO/aktuality   Aktualizovali jsme informace v dlouhém titulku a v celé zprávě.   --------------------    Praha 14. ledna (ČTK) - Déšť a tající sníh zvedly dnes hladiny řek na západě a severu a ve středu Čech. Na 17 místech byl k 17:30 vyhlášen třetí povodňový stupeň, tedy ohrožení, na desítkách dalších platil druhý stupeň (pohotovost) nebo první stupeň (bdělost). Plzeňský kraj vyhlásil stav pohotovosti. Na dolním Labi reálně hrozí povodeň srovnatelná s tou před pěti lety. Beroun kvůli rozvodněné Berounce vyhlásil ohrožení. Potíže může být i Praha, kde by mohla mít Vltava v sobotu večer průtok 1000 metrů krychlových za sekundu. To je hranice pro vyhlášení druhého stupně. V Česku bylo kvůli velké vodě uzavřeno 14 úseků silnic.   V Ústeckém kraji jsou problémy na Labi, třetí stupeň platí i na Ohři v Lounech, na Kamenici v Hřensku a na Mandavě ve Varnsforfu. V Ústí nad Labem dnes začnou stavět protipovodňové stěny, které mají ochránit čtvrť Střekov. V plánu je i stavba stěny z pytlů v Olšinkách. Očekává se, že v neděli tam dosáhne Labe 800 centimetrů, před pěti lety to bylo ještě o 87 centimetrů více. V Ústí je kvůli vodě uzavřená silnice I/30 podél Labe a starý úsek Žižkovy ulice. Zatopená je i cesta do Prostředního Žlebu na Děčínsku.   V Karlovarském kraji platil dnes odpoledne stav ohrožení na Ohři v Chebu pod přehradou Skalka, Ohři a Teplé v Karlových Varech, Střele v Čichořicích u Chyše na Karlovarsku a na potoce Bílý Halštrov v Aši. Druhé stupně byly na horních tocích Ohře a Teplé. Také pro město Sokolov a jeho okolí byla vyhlášena pohotovost. Policisté kvůli vodě uzavřeli silnici v Citicích na Sokolovsku a podchod u Solivárny v Karlových Varech. Ohroženy jsou sloupy elektrického vedení v Královském Poříčí. V Mírové byl kvůli rozlití Chodovského potoka evakuován rodinný dům a hrozí i zatopení minimálně dalších dvou domů.   Stav pohotovosti vyhlásil Plzeňský kraj, kde voda stoupá na dolních tocích, na horních naopak začala stagnovat, případně někde klesla. Podle povodňové komise kraje je nejzávažnější situace na Mži. Na třetí stupeň stoupla hladina Úslavy v Plzni - Koterově, Radbuza ve Staňkově, Mže v Kočově a Stříbře, Úhlavka ve Stříbře, Úterský potok v Trpístech, Kosovský potok a Střela v Plasech. V Nýřanech čerpali hasiči vodu z ulice a sklepa, v Plzni odstraňovali lávky přes potok nebo odvezli auto z garáže a vyvedli jednu osobu.   V průběhu dne se situace dále zdramatizovala ve středních Čechách, kde Beroun odpoledne kvůli rozvodněné Berounce vyhlásil stav ohrožení. Řeka má dále stoupat, bezprostřední nebezpečí ale podle radnice lidem nehrozí. Třetí stupeň plánují během noci vyhlásit také v Černošicích u Prahy, kde již voda řadě lidí zaplavila pozemky a dostala se jim do sklepů. Ráno platila pohotovost na Berounce ve Zbečně a Berouně, na Cidlině v Sánech, Mrlině ve Vestci, Chotýšance ve Slověnicích, Blanici v Louňovicích pod Blaníkem a Skalici v Zadním Poříčí. Během dne se na druhý stupeň dostala i Sázava v Nespekách a Kácově a Labe v Mělníku. Naopak hladina Skalice v Zadním Poříčí se vrátila k prvnímu stupni.   Voda hrozí i na Liberecku, ve východních a jižních Čechách a na Vysočině. V Libereckém kraji platil odpoledne druhý stupeň na řece Ploučnici ve Stráži pod Ralskem, na Řasnici ve Frýdlantu a na Panenském potoce v Pertolticích pod Ralskem. Odpoledne stoupaly i hladiny řek na Vysočině, kde platil druhý stupeň na Sázavě ve Žďáru nad Sázavou a bdělost byla k 16:00 na dalších devíti místech v kraji. Řeky by měly kulminovat v noci a v sobotu.   Povodňová aktivita platí na šesti řekách v Jihočeském kraji. Ke druhému stupni vystoupala Lomnice v Dolním Ostrovci na Písecku, Skalice ve Varvažově na Písecku, Smutná v Ratajích na Táborsku a Lužnice v Bechyni. Uzavřena byla silnice I/3 u Tábora směrem na Prahu, kde je u bývalého motorestu Mašát na vozovce velká louže, kterou způsobily ucpané odtoky. V Pardubickém kraji dnes překročily dvě řeky první stupeň, v Královéhradeckém kraji je druhý stupeň na Cidlině v Novém Bydžově a Jičíně a na Bystřici v Rohoznici.   jhr hš jpt  