 WTO potvrdila nezákonné subvence pro Boeing, tvrdí EU  Aktualizovali jsme, ve 4. a 5. odstavci jsme doplnili komentář obou stran sporu, další informace a souvislosti v celém textu, změnili jsme titulek.   --------------------    Ženeva/Brusel 31. ledna (ČTK) - Světová obchodní organizace (WTO) potvrdila, že americký výrobce letecké techniky Boeing dostával od své vlády nezákonné subvence. Tvrdí to informované zdroje a naznačila to i Evropská unie. Verdikt ve sporu mezi Boeingem a evropským konsorciem EADS WTO předala zástupcům obou stran, zveřejněn ale bude až později a zatím má zůstat důvěrný. Spojené státy jsou naopak přesvědčeny, že nelegálně jednal i koncern EADS, který vyrábí letadla Airbus.   Zpráva WTO podle Evropské unie tvrdí, že pomoc americké vlády Boeingu je v rozporu s mezinárodními úmluvami. To by znamenalo, že orgán WTO potvrdil svůj předběžný nález z loňského září. Tehdejší verdikt ale přišel až několik měsíců po tom, co WTO kritizovala vlády evropských zemí za to, že nezákonně podporují výrobce letadel Airbus.   Konsorcium EADS a jeho americký rival Boeing se léta obviňují, že od svých vlád dostávají ilegální subvence. Nedovolená pomoc Boeingu podle zástupců EU činí skoro 24 miliard dolarů (asi 425 miliard Kč), což je prý obsaženo ve zmíněné důvěrné zprávě.   "Tato důkladná zpráva mnohem více objasňuje negativní dopady, které mají americké subvence na průmysl Evropské unie. V tomto vleklém sporu zároveň (zpráva) poskytuje aktuální vyvažující prvek," řekl podle agentury AP mluvčí komisaře EU pro obchod John Clancy. Mluvčí amerického obchodního zmocněnce Nefeterius McPhersonová ale vidí situaci jinak.   "Přestože je ta zpráva důvěrná, Evropská unie ji veřejně komentovala. My v tuto chvíli pouze říkáme, že Spojené státy jsou přesvědčeny, že WTO potvrdí názor USA, podle něhož evropské subvence Airbusu převyšují subvence, které Spojené státy poskytly Boeingu," poznamenala McPhersonová, kterou citovala agentura Reuters.   V minulosti obě strany hodnotily nálezy WTO rozdílně, každá zpravidla ve svůj prospěch. EU je přesvědčena, že zmíněných téměř 24 miliard dolarů jsou ilegální subvence, jako jsou například granty na výzkum či bezplatné využití technologií. Americká vláda je prý Boeingu poskytovala přes Národní úřad pro letectví a vesmír (NASA), ministerstvo obrany a také přes samosprávy států Illinois, Kansas a Washington, kde má Boeing výrobní haly a výzkumná centra.   Kolik z uvedené částky ale WTO skutečně považuje za ilegální pomoc, bude jasné až ve chvíli, kdy bude zpráva zveřejněna. To ale může trvat týdny či měsíce. Pokud se neoficiální informace potvrdí, WTO by mohla Evropské unii přiznat právo na náhradu prokazatelných ztrát. V praxi by to mohlo vypadat tak, že Brusel uvalí odvetná cla na dovoz amerického zboží.   spr mha  