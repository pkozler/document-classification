 Z Vysočiny vymizeli sýčci, poslední hnízdo se našlo v roce 2001  --------------------    Ke zpravodajství: FOTO ve Fotobance  ID foto:  F201005020305601    --------------------    Jihlava 25. května (ČTK) - Z přírody na Vysočině vymizeli kdysi poměrně běžní sýčci obecní. Poslední hnízdění tohoto malého druhu sov se podařilo prokázat v roce 2001 u Pacova, řekl dnes ČTK Pavel Koubek ze sdružení Zelené srdce. Sýčci žili hlavně na polích a loukách, blízko domů. Nyní patří mezi nejohroženější ptačí druhy v kraji. Ochránci žádají veřejnost, aby jim s pátráním po sýčcích pomohla.   "Sýček nebyl tak hojný, že by byl v každé vesnici, ale ještě před takovými 30 lety tady hnízdil poměrně běžně," řekl Koubek. Tyto sovy asi doplatily na používání chemických postřiků a hnojiv v zemědělství, změny v hospodaření a také na hustší dopravu. "Z posledního prokázaného hnízdění vylétla čtyři mláďata a po několika dnech bylo jedno nalezeno na silnici mrtvé po srážce s autem," vzpomíná Koubek.   Teď nejsou o výskytu sýčků na Vysočině prakticky žádné informace, ale někde v kraji možná ještě tito ptáci žijí. "Proto se obracíme s prosbou o pomoc na všechny milovníky přírody," vysvětlil Koubek. Kdo sýčka zahlédne nebo uslyší, může o tom ochráncům napsat na e-mailovou adresu: zelenesrdce@atlas.cz   Sýčci hnízdí v dutinách stromů i ve škvírách v domovních zdech. Nejčastěji se prozradí charakteristickým houkáním, které připomíná volání "půjď půjď". Proto se lidé sýčků kdysi báli, považovali je za posly smrti. Sýček se velikostí podobá holubovi. Hřbet a hlavu má tmavě hnědé se světlejšími skvrnami, břicho hnědě pruhované, spodní část ocasu a končetiny bílé.   Druhým nejohroženějším sovím druhem na Vysočině je podle Koubka sova pálená, která rovněž žije v otevřené krajině. Lépe jsou na tom lesní druhy sov. Kulíšků nejmenších a sýců rousných na území kraje přibývá.   vst  