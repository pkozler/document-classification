 Průmyslových zakázek v listopadu přibylo v EU i v eurozóně  Brusel 24. ledna (zpravodaj ČTK) - Index nových průmyslových zakázek v listopadu meziměsíčně v eurozóně po říjnovém navýšení o 1,4 procenta narostl o 2,1 procenta. V celé EU se ve stejném období zvýšil o 1,6 procenta, zatímco v říjnu to bylo o 0,4 procenta. O svých odhadech dnes novináře informoval Evropský statistický úřad (Eurostat).   Pokud by se vyškrtnuly sektory, jako jsou výroba materiálu a vybavení pro lodě, železnice a leteckou dopravu, které mají tendenci podléhat volatilitě, pak nových zakázek v eurozóně přibylo o 2,1 procenta a v EU o 1,9 procenta.   Při srovnání s listopadem loňska v zemích EU platících eurem statistici hlásí pro listopad navýšení o 19,9 procenta, zatímco v celé "sedmadvacítce" o 18,9 procenta.   Mezi státy, u nichž jsou data dostupná, zakázek meziměsíčně přibylo ve 17 zemích, přičemž u čtyřech byl zaznamenán pokles (nejvíce v Lotyšsku o 2,6 procenta). V Dánsku zůstaly beze změn. Největší růst pak připadl Maďařsku - 17,1 procenta. V ČR to byl růst o 2,3 procenta.   V ročním srovnání největší přírůstek hlásí Estonsko (59,2 procenta), nejmenší naopak Dánsko (jedno procento). V ČR růst činil 14,2 procenta.   pkt mha  