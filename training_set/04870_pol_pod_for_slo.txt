 Byl moudrý a měl nadhled, loučí se kolegové s Dienstbierem  --------------------    Ke zpravodajství: FOTO/aktuality; FOTO ve Fotobance   Rozšířili jsme o reakci Havla a Nečase v 2. a 4. odstavci a Uhla v posledním odstavci.   --------------------    Praha/Bratislava 8. ledna (ČTK) - Jako na statečného a moudrého přítele, který uměl problémy řešit s nadhledem, budou vzpomínat kolegové z politiky bez ohledu na stranickou příslušnost na senátora Jiřího Dienstbiera, který dnes zemřel ve věku 73 let po delší nemoci. Ačkoli nejbližší kolegové a přátelé o Dienstbierově chorobě věděli, podle předsedy horní parlamentní komory Milana Štěcha (ČSSD) netušili, že bude nemoc u prvního polistopadového československého ministra zahraničí postupovat tak rychle.   Smutná zpráva zaskočila i exprezidenta Václava Havla. Na Dienstbiera vzpomíná jako na dávného kamaráda, který mu dával sílu v době věznění za komunistického režimu.   "Byl jednou z klíčových postav listopadu. Respektoval jsem ho přes rozdílnost mnoha názorů. Bez něj bude naše politická scéna rozhodně méně barevná. Patřil ke generaci gentlemanů," reagoval na dotaz ČTK na zprávu o Dienstbierově úmrtí prezident Václav Klaus.   Účast pozůstalým vyjádřil také premiér a předseda ODS Petr Nečas. Dienstbier byl pro něj významnou osobností české politiky, a to až do současného působení na půdě Senátu. "Vážím si ho za jeho občanské postoje v době totality. Po roce 1989 patřil mezi klíčové osobnosti, které formovaly československé a později české zahraniční vztahy. Byl u toho, když padala železná opona a naše země se po období komunistického temna vracela zpět mezi vyspělé demokratické státy," uvedl v prohlášení.   "Měl velkou životní moudrost a nadhled, je to pro nás pro všechny velká ztráta," řekl Štěch ČTK s tím, že jeho kolega byl jedním z nejvýznamnějších polistopadových českých politiků. Senát je připraven se s ním důstojně rozloučit, o formě pohřbu nicméně rozhodne rodina, uvedl Štěch.   Jako na skvělého chlapa bude na Dienstbiera vzpomínat současný šéf české diplomacie Karel Schwarzenberg (TOP 09). "Měli jsme sice různé politické názory, to ale nebránilo tomu, abychom byli přáteli," řekl ČTK. Naposled byl s Dienstbierem loni na podzim v Afghánistánu, už tehdy se strachoval o jeho zdraví.   "Jeho úmrtí mě naplňuje smutkem. Umírá můj dobrý přítel," řekl ČTK někdejší slovenský disident Ján Čarnogurský, který po pádu komunismu zastával v československé vládě národního porozumění post vicepremiéra. Právě z toho období si vzpomíná na kuriózní historku s Dienstbierem, jenž před listopadem 1989 musel vykonávat podřadné práce. "Když jsem jej uvedl do funkce ministra zahraničních věcí, on tehdy byl ještě v pracovním poměru jako topič. Ve vládě jsme spolupracovali celkem dobře," poznamenal Čarnogurský. V posledních letech se někdejší slovenský premiér a nyní advokát setkával s Dienstbierem na různých konferencích.   Minutou ticha uctili památku senátora, jehož stejnojmenný syn vedl na podzim do komunálních voleb sociální demokraty v hlavním městě, účastníci konference pražské organizace ČSSD. "Byl to velmi statečný a moudrý člověk. Myslím si, že to bude ztráta nejen pro sociální demokraty a náš senátorský klub, ale i pro celou společnost," uvedl úřadující šéf ČSSD Bohuslav Sobotka.   Podle bývalého předsedy ČSSD Jiřího Paroubka nebylo možné přehlédnout, že je Dienstbier nemocný. "Nicméně snažil se vystupovat až do konce v rámci těch svých názorů, které jsem považoval za rozumné," řekl rádiu Impuls. Vzpomenul si také na Dientsbierův originální styl vedení předvolební kampaně. "On měl Jiří Dienstbier takový svébytný styl setkávání s občany, on se prostě zapovídal s lidmi okamžitě, takže mnoho těch materiálů nerozdal, od toho jsme tam byli my a členové jeho rodiny," popsal jeden z mítinků pozdějšího senátora.   Soustrast vyjádřil Dienstbierově rodině i předseda komunistů Vojtěch Filip. "Byl to odborník na zahraniční politiku, při své práci postupoval koncepčně na rozdíl od těch, kteří nastoupili po něm. Vážil jsem si ho i jako zmocněnce OSN pro bývalou Jugoslávii," uvedl.   "Byl to především vynikající ministr zahraničí a byl to i odvážný člověk v době komunistické totality," řekl ČTK bývalý premiér a někdejší předseda ČSSD Miloš Zeman. "Vzpomínám na něj především jako na vynikajícího disidenta a odvážného člověka a i když jsme občas měli po revoluci některé názorové spory, tak si myslím, že na mrtvé bychom měli vzpomínat jenom v tom nejlepším a ty spory odložit," uvedl.   "(Jiří Dienstbier) pro mě symbolizoval tu část komunistické strany, která koncem 60. let přesvědčila československou společnost, že má smysl usilovat o socialismus," řekl ČTK Dienstbierův blízký přítel z dob disentu, novinář a politický aktivista Petr Uhl. Jako Dienstbierův úspěch hodnotí zejména jeho angažmá v roli zvláštního zpravodaje OSN pro lidská práva v bývalé Jugoslávii na konci 90. let. "Dokázal pomocí svého veřejného vystupování změnit částečně postoj české veřejnosti k bombardování Jugoslávie a k občanským válkám. V tom, že válečná demagogie, která tady byla, byla zmírněna, je jeho největší zásluha v posledních 15 letech," konstatoval Uhl.   rem boa jnd snm  