 Vítězem nové ceny pro dramatiky je Ondřej Novotný  Brno 28. ledna (ČTK) - Vítězem prvního ročníku autorské soutěže o Cenu Konstantina Trepleva je Ondřej Novotný s divadelní hrou To léto. Soutěž vypsalo Divadlo Husa na provázku ve snaze najít nové zajímavé texty. Několik nejlepších her ze soutěže nastudují špičkoví čeští režiséři v sérii scénických náčrtů. Druhé a třetí místo obsadili Ján Mikuš a Pavel Trtílek s texty Ryba horí a Večer umělců. Divadlo dnes výsledky oznámilo novinářům.   Vítěz soutěže Novotný je loňským absolventem Janáčkovy akademie múzických umění. Ve hře To léto zřejmě zúročil zkušenosti člena punkové skupiny. "Hra z toho těží. Popisuje jedno intenzivní léto včetně intimních vztahů," popsal dramaturg a člen poroty Josef Kovalčuk. Mikuš a Trtílek patří ke zkušenějším divadelníkům, druhý jmenovaný už získal několik ocenění.   V soutěži se celkem sešlo 39 her od 34 autorů. Se zájmem autorů jsou organizátoři spokojeni. Některé texty sice podle nich zřejmě psali nezkušení autoři s naivní představou o divadle, ale většinu tvořila ambiciózní a zajímavá díla. Porotce překvapilo, že se v textech objevovalo poměrně málo závažných celospolečenských témat.   "Pokud existuje nějaký průnik soutěžních textů, jsou to rodinné a partnerské vztahy, mnohdy různě pokřivené," uvedl další z porotců Miroslav Oščatka.   Některé soutěžní texty si spolu s dalšími novými scénáři rozeberou v rámci nového projektu Husy na provázku přední režiséři - Jan Antonín Pitínský, Petr Forman, Jan Mikulášek, Břetislav Rychlík, Vladimír Morávek, Ján Mikuš a Anna Petrželková. Na jaře začne divadlo v týdenních intervalech se zkouškami scénických náčrtů. Každou črtu mohou zájemci zhlédnout při veřejné generálce. Souborné uvedení všech sedmi textů plánuje Husa na provázku na festival Divadelní svět Brno.   Cena Konstantina Trepleva je pojmenována po hrdinovi slavné hry Antona Pavloviče Čechova Racek. Treplev je mladý ambiciózní autor, jeho život končí sebevraždou. Hra je plná úvah o smyslu tvorby a nových formách.   Jan Tomandl snm  