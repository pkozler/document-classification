 Tesco stahuje z trhu maďarskou klobásu, obsahovala úlomky kostí  Brno 25. května (ČTK) - Společnost Tesco Stores stahuje z trhu maďarskou klobásu. V jedné šarži výrobku Maďarská spirála inspektoři nalezli úlomky kostí. Tesco kvůli tomu preventivně stahuje všechny šarže výrobku. Na svých webových stránkách o tom informovala Státní zemědělská a potravinářská inspekce (SZPI).   Výrobek Tesku dodává firma Gornicky. Podle informací obchodního řetězce obsahovala šarže s datem minimální trvanlivosti 12. června 2011 úlomky kostí.   "Z preventivních důvodů se společnost rozhodla stáhnout i ostatní šarže výrobku. Zákazníci, kteří si výrobek zakoupili, jej mohou vrátit na oddělení informací. Na základě řádně uplatněné reklamace jim bude ihned vrácena kupní cena tohoto výrobku," píše se na webu společnosti.   lab mol   