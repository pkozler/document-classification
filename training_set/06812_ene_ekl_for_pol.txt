 Itálie bude do r. 2013 postupně omezovat pobídky solární energii  Milán 5. května (ČTK) - Itálie schválila dekret, kterým bude postupně omezovat výdaje na pobídky solární energetice. Ukončila tím v odvětví období nejistoty, na které si stěžovali zahraniční investoři a operátoři v oboru. Rozhodnutí dnes oznámilo italské ministerstvo průmyslu, podrobnosti úřady zveřejní později.   Přechodné období, kdy se budou postupně pobídky snižovat, podle dekretu potrvá do roku 2013. Poté se budou pobídky automaticky vázat na instalovaný výkon. Podle ministerstva dekret zajistí solární energetice, aby se stala konkurenceschopná s výrobou elektřiny z fosilních paliv do roku 2017.   Italský trh s energií ze slunečních paprsků je po Německu druhým největším na světě. Odvětví v Itálii zažilo boom po roce 2007 díky výrobním dotacím, Řím se pak ale snažil pobídky omezit, aby ulevil spotřebitelům, kteří na program museli přispět kvůli zdražení elektřiny.   Dekret dnes podepsali ministr průmyslu a ekonomického rozvoje Paolo Romani a ministryně životního prostředí Stefania Prestigiacomová. Dekret se stane zákonem po jeho oficiálním zveřejnění.   Rozdíly v názorech obou úřadů se zmírnily. Romani a Prestigiacomová měli původně podepsat dokument na konci minulého měsíce, napsala agentura Reuters.   pok vju  