 Noc kostelů přilákala v severních Čechách více než 16.000 lidí  --------------------    Ke zpravodajství: ilustrační FOTO ve Fotobance  ID foto:  P201105271105901    --------------------    Litoměřice 28. května (ČTK) - Noc kostelů přilákala v severních Čechách více než 16.000 lidí. Na území litoměřické diecéze, které pokrývá především Ústecký a Liberecký kraj a část Středočeského, Karlovarského a Královehradeckého kraje, bylo v pátek večer otevřených 132 kostelů a kaplí. Počty podle mluvčí litoměřického biskupství Jany Michálkové ale ještě nejsou konečné.   "Pořadatelé hodnotí akci velmi kladně, často byli překvapeni vysokou návštěvností. Například v Dubí na Teplicku to bylo pět set návštěvnických vstupů, v kostele svatého Antonína Velikého v Liberci program o hodinu protahovali pro velký zájem lidí a v Jeníkově u Duchcova překvapil a potěšil zájem o dění kolem oprav kostela," popsala hlavní koordinátorka akce Noc kostelů 2011 v litoměřické diecézi Kristýna Solničková.   V Teplicích si přišlo prohlédnout místní kostely 2200 lidí, v Mladé Boleslavi dokonce 3100 zájemců. Do litoměřických kostelů zamířilo v pátek večer 1193 lidí, z nichž třetina si podle Michálkové odnášela domů certifikát poutníka za návštěvu sedmi kostelů ve městě a okolí. Baziliku svaté Zdislavy a svatého Vavřince v Jablonném v Podještědí navštívilo 500 lidí.   Jako překvapení pro návštěvníky několika vybraných kostelů připravilo litoměřické biskupství společně s pivovarem Konrad ve Vratislavicích nad Nisou speciální edici nealkoholického piva označeného vinětou s logem Noci kostelů.   Na území litoměřické diecéze se k letošní akci Noc kostelů přihlásil oproti loňsku dvojnásobný počet kostelů, kaplí a modliteben.   Noc kostelů se poprvé konala v roce 2005 ve Vídni. V roce 2009 Noc kostelů překročila rakouské hranice a ve spolupráci s rakouským týmem se poprvé konala v plzeňské a brněnské diecézi.   van pba  