 Lidé by si při sčítání měli pečlivě ověřit totožnost komisaře  Brno 13. ledna (ČTK) - Při březnovém sčítání lidu, domů a bytů by si lidé měli pečlivě ověřit totožnost sčítacího komisaře. Český statistický úřad očekává, že sčítání budou chtít zneužit zloději, kteří se pod touto záminkou budou chtít dostat například do domácností starších lidí. Podle místopředsedy Českého statistického úřadu Stanislava Drápala lidé riziko omezí na minimum, když si nechají ukázat od komisaře doklady. Dnes to v Brně řekl novinářům.   Každý sčítací komisař musí podle něj hned po příchodu bez vyzvání ukázat občanský průkaz. Fotografii i jméno na něm si lidé mohou porovnat s údaji na průkazce sčítacího komisaře, kterou musí mít pracovník u sebe. Průkazky budou mít bezpečnostní prvky, právě se tisknou, řekl.   Informaci o tom, kdy komisař přijde, najdou lidé ve schránce. Mohou kdykoliv požádat o změnu termínu tak, aby třeba nebyli doma sami. Kromě toho mají seznam sčítacích komisařů včetně jejich obvodů zveřejnit města a obce na svých internetových stránkách.   Drápal dnes také vyzval obyvatele, aby využili elektronické formuláře. Sníží tak náklady na sčítání a pro statistiky budou prý elektronická data výhodnější. Navíc podle nich omezí chybovost. "Na papír může kdokoli napsat cokoli, třeba že je mu 190 let. Elektronický formulář je chytrý a upozorní, že člověk použil údaj, který je extrémní," řekl Drápal. Formulář navíc odpovědi vyhodnocuje. Když člověk jako pohlaví uvede mužské, systém se ho už nezeptá, kolik porodil dětí.   Sčítání lidu, domů a bytů se uskuteční z 25. na 26. března, formuláře začnou lidé dostávat 7. března. Poprvé se budou ve stejný rok sčítat všichni obyvatelé Evropské unie. Sčítání se koná každých deset let. Celkový rozpočet toho letošního je 2,48 miliardy Kč.   lce snm  