 ÚOHS začal posuzovat prodej CK Nev-Dama firmě Fischer  Brno 12. května (ČTK) - Antimonopolní úřad začal posuzovat prodej společnost Nev-Dama Cestovní kanceláři Fischer z podnikatelské skupiny KKCG Karla Komárka. Nev-Dama se zaměřuje především na lyžařské zájezdy a je ve svém oboru největší na českém trhu. ÚOHS zahájil správní řízení, zveřejnil to na svém webu.   Návrh na povolení fúze podala pražská SKI TRAVEL, a.s., jejímž jediným akcionářem je Cestovní kancelář FISCHER, a.s. Podle informací z webu má skupina KKCG společnost NEV-DAMA výlučně kontrolovat. Antimonopolní úřad bude posuzovat oblast poskytování turistických zájezdů. V obdobných případech rozhoduje v třicetidenní lhůtě.   Cestovní kancelář Fischer se akvizicí zařadí mezi největší hráče na trhu cestovního ruchu - po bok kanceláří Exim Tour a Čedok. Nev-Dama působí na trhu třináctým rokem. Zisk cestovní kanceláře Fischer se loni meziročně snížil téměř o polovinu na 43 milionů korun. Tržby meziročně klesly na 2,13 miliardy korun z 2,58 miliardy. Společně s kanceláří Nev-Dama, kterou CK Fischer koupila, hodlá do roku 2013 zvýšit obrat skupiny na 3,6 miliardy korun.   Celková suma akvizice není známa, podle informací médií se pohybovala kolem 150 milionů korun. Nev-Dama vznikla v roce 1998 a podle databáze Prodata ji vlastnilo šest fyzických osob. Tržby se loni zvýšily meziročně o dva miliony korun na 779 milionů, výrazně se však snížil zisk ze 7,4 milionu na 1,5 milionu korun. O téměř 1500 na 122.800 se meziročně snížil i počet klientů, kteří si loni u této kanceláře zakoupili zájezd.   vrn mol  