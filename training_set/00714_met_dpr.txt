 Zledovatělé vozovky potrápily řidiče ve Zlínském kraji  Zprávu jsme aktualizovali v celém textu včetně titulku.   --------------------    Zlín 18. ledna (ČTK) - Zledovatělé vozovky dnes potrápily řidiče ve Zlínském kraji. Zejména v ranních a dopoledních hodinách bylo počasí také příčinou několika dopravních nehod, které se naštěstí obešly bez fatálních následků. Podle informací Ředitelství silnic a dálnic ČR jsou vozovky v regionu nyní holé, vlhké a sjízdné bez omezení.   Ráno ale kvůli námraze silničáři museli opět některé úseky ošetřit chemicky. Jeden z posypových vozů při tom havaroval v lesním úseku plném zatáček mezi obcemi Hvozdná a Ostrata na Zlínsku. Auto silničářů se převrátilo na bok, kabinou se zastavilo o vzrostlý strom a na cestu se vysypal náklad soli. "Při havárii nebyl nikdo zraněn," sdělil mluvčí krajských hasičů Ivo Mitáček.   Jízdu na zledovatělé a v zimě neudržované vozovce nezvládl ráno ani řidič vozu Škoda Fabia na silnici mezi obcí Jaroslavice a částí Zlína Kudlov. Auto se převrátilo na střechu, muž neutrpěl vážnější zranění. Hasiči vrak odtáhli mimo komunikaci. Po dobu zásahu usměrňovala provoz hlídka dopravní policie, která také řidiče upozorňovala na nebezpečný úsek silnice.   Hasiči zasahovali také u havárie mezi obcemi Držková na Zlínsku a Hošťálková na Vsetínsku, kde se mimo silnici a na bok převrátilo terénní auto. Při nehodě nebyl nikdo zraněn.   Na kluzkém povrchu staré silnice mezi Vizovicemi a Slušovicemi na Zlínsku boural i řidič vozu Peugeot 306. Do havarovaného auta následně ještě navíc narazil šofér automobilu značky Kia Sportage. Hasiči zabezpečili oba vraky proti případnému požáru a úniku provozních kapalin. Doprava byla částečně omezena.   Zřejmě dnes dosud nejvážnější nehoda se stala na Kroměřížsku v části Bystřice pod Hostýnem Rychlov. Třiadvacetiletý řidič Fordu Mondeo nezvládl jízdu a havaroval mimo komunikaci, kde narazil do stromu. Strom se skácel na auto a zablokoval přístup k řidiči. Zraněný muž zůstal ve zdemolovaném voze, odkud ho museli vyprostit hasiči. Také zde byla při zásahu omezena doprava.   jav sap  