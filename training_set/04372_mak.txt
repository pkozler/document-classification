 MF změnilo od ledna svoji strukturu, odešel i náměstek Kubínek  Praha 5. ledna (ČTK) - Ministerstvo financí od ledna změnila svoji strukturu. V rámci úspor a restrukturalizace bylo mimo jiné zrušeno i jedno místo náměstka ministra financí. Z ministerstva do soukromé sféry odešel náměstek Jiří Kubínek a jeho agendu si rozdělilo zbylých šest náměstků. ČTK to dnes sdělil mluvčí úřadu Ondřej Jakob.   "Změny jsme učinili v rámci zeštíhlení rezortu a úspor. Chceme jít tímto příkladem ostatním úřadům" uvedl Jakob. Vedle toho byly na MF zrušeny organizační útvary a v rámci řídící struktury funkční místa vrchních ředitelů. Počet vedoucích zaměstnanců ministerstva se tak snížil v rámci úspor z 267 na 180. Celkově z ministerstva odešlo 911 lidí, z toho přímo z úřadu 136 lidí. Zbylí byli propuštěni z daňové správy, celní správy a z Úřadu pro zastupování státu ve věcech majetkových.   "Dosavadní pětistupňová řídící struktura tak byla změněna na třístupňovou. Nově budou existovat pouze řídící úrovně náměstek ministra, ředitel odboru a vedoucí oddělení," uvedl Jakob.   sos mha  