 Thonet - muž, který vyvolal revoluci ve výrobě nábytku  --------------------    Ke zpravodajství: FOTO ve Fotobance   --------------------    Berlín/Praha 1. července (ČTK) - Německý návrhář a výrobce nábytku z ohýbaného dřeva Michael Thonet, který se narodil před 215 lety, 2. července 1796, vyvolal revoluci v oboru. Na počátku jeho úspěchu stál jednoduchý nápad - nahradit tradiční těžkopádné vyřezávané židle něčím lehčím, levnějším a elegantnějším. Thonet to zkusil s technikou ohýbání dřeva v horké lázni, kterou ovšem zdokonalil tak, že brzy mohl vykouzlit téměř jakýkoli tvar, a jeho výrobky získaly všechny vlastnosti, které si moderní doba žádala. A populární jsou dodnes.   Podnikatelská cesta truhláře Thoneta vedla z provinčního porýnského Boppardu přes Vídeň až na Moravu, kde výroba thonetovského nábytku dosáhla největšího rozmachu. Světovou proslulost si získaly zejména továrny v Koryčanech a v Bystřici pod Hostýnem, které v letech 1857 a 1861 založila firma jeho pěti synů. Sortiment čítal židle (například známou "čtrnáctku"), křesla, pohovky, postele nebo věšáky. Jeho výrobky byly stabilní, pružné, při jejich výrobě nevznikal prakticky žádný odpad a daly se vyrábět sériově.   Po smrti otce-zakladatele, který zemřel 3. března 1871 ve věku 74 let, řídili expanzi firmy nadále jeho synové. Po válce se ale továrny ve Vídni, Berlíně a Frankenbergu ocitly v troskách a moravské závody připadly státu. Přesto to Thonetové nevzdali a v 50. letech postavili mateřskou firmu v Německu znovu na nohy.   Původní Thonetovy moravské továrny prošly v 90. letech privatizací. Z Koryčanského závodu vznikla společnost Koryna, která se specializuje na výrobu kuchyňských linek, bystřický provoz je součástí firmy TON, jednoho z předních výrobců ohýbaného nábytku v Evropě.   ped sat  