 Společnost Ardo ČR domácí spotřebiče je v insolvenci  Praha 7. ledna (ČTK) - Společnost Ardo ČR domácí spotřebiče je na vlastní žádost v insolvenci. Vyplývá to z informací insolvenčního rejstříku. Insolvenční návrh s návrhem na prohlášení konkurzu podal k soudu jednatel firmy Fabrizio Perelli. Podle něj má firma více než 40 věřitelů a závazky přes 38,2 milionu korun. Majetek společnosti činí necelých 6,4 milionu korun.   ARDO je kmenovou značkou italského koncernu Antonio Merloni, která se prodává v řadě zemí. Z návrhu na zahájení řízení vyplývá, že firma doplatila na krizi světových finančních trhů. Její hospodářskou situaci nepříznivě ovlivnilo také to, že její jediný společník, mateřská firma Antonio Merloni registrovaná v Itálii, byla poslána do konkurzu.   Největší závazek 25,8 milionu korun má Ardo ČR vůči své slovenské sesterské společnosti Tecnogas, která je v konkurzu od roku 2008. Mateřské firmě dluží více než 8,8 milionu korun.   Značka ARDO vstoupila na český trh v roce 1994. Během svého působení v České republice si vybudovala na trhu bílé techniky významné postavení. Ve svém sortimentu nabízí pračky, chladničky, mrazničky, myčky nádobí, sušičky i vestavné spotřebiče.     fsl jw  