 Stavaři zvažují požadavek na automatické zvyšování mezd o inflaci  Praha 12. května (ČTK) - Odboráři ve stavebnictví se už nyní začínají připravovat na kolektivní vyjednávání v příštím roce. Zvažují, že po firmách budou požadovat automatické zvýšení mezd o inflaci. Návrh pochází od vedení Odborového svazu Stavba, teď o něm budou jednat základní odborové organizace. ČTK to dnes řekl předseda OS Stavba Stanislav Antoniv.   "Chtěli bychom automatické zvýšení mezd o inflaci, jako je to například v Rakousku," uvedl odborový předák. Pro letošní rok se odbory se Svazem podnikatelů ve stavebnictví dohodly, že se mzdové tarify zvýší nejméně o 1,5 procenta. V roce 2010 kolektivní dohoda růst mezd nezaručovala.   Meziroční míra inflace v dubnu podle Českého statistického úřadu (ČSÚ) zpomalila růst na 1,6 procenta po růstu o 1,7 procenta v březnu.   Na rozhodnutí, zda požadavek na automatické zvyšování mezd o inflaci nakonec skutečně vznesou, mají odbory půl roku. Nové kolektivní vyjednávání má podle Antoniva začít v lednu 2012.   Průměrná měsíční nominální mzda pracovníků ve stavebnictví v březnu podle ČSÚ meziročně vzrostla o 2,1 procenta na 28.068 korun. Průměrný evidenční počet pracovníků v podnicích s 50 a více zaměstnanci ve stavebnictví se meziročně snížil o 2,1 procenta.   dnv mha  