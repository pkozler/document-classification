 Sdružení dál bojuje za vyhlášení Králického Sněžníku za CHKO  Králíky (Orlickoústecko) 13. ledna (ČTK) - Aktivisté z Orlickoústecka stále neúspěšně bojují za vyhlášení Králického Sněžníku chráněnou krajinnou oblastí (CHKO). Tamní obce o to nemají zájem. Členové sdružení ale věří tomu, že v dlouhodobém horizontu se jim podaří získat pro oblast vyšší stupeň ochrany. ČTK to řekl jeden ze zakladatelů občanského sdružení CHKO Králický Sněžník Jan Králík.   "Zatím jsme se u samospráv nesetkali s úspěchem. To je bod číslo jedna. Jinak samozřejmě chráněné krajinné oblasti vyhlašuje vláda, ministerstvo životního prostředí nemá na zřízení další CHKO peníze," řekl Králík.   Obce mají k vyhlášení CHKO zpravidla spíš odpor. Jakmile je na oblast vyhlášený nějaký stupeň ochrany, hrozí investorů i obcím, že nebudou moci v daném místě stavět, co se jim zlíbí. Aktivisté podle Králíka budou i nadále usilovat o to, co si předsevzali.   "Nevzdáme se. Chceme navázat spolupráci s ochranáři na polské straně, kde už CHKO je. Chtěli bychom zajistit návrat vlka a medvěda do oblasti Králického Sněžníku, stejně jako kdysi na Šumavě se podařilo vrátit do přírody rysa," řekl Králík.   Králický Sněžník se rozkládá na téměř 1700 hektarech a je třetím nejvyšším pohořím v Česku. Někdy se mu říká střecha Evropy, z vrcholu Klepý stéká voda do přítoků Černého, Severního a Baltského moře. Od roku 1990 je národní přírodní rezervací. Stát má vytipovaná území, kde jednou nejspíš CHKO vzniknou. Oblast Králicka mezi ně nepatří.   "Domnívám se, že zájmy ochrany přírody tam lze hájit i bez toho, že by tam byla chráněná krajinná oblast. Oceňuji ale aktivitu pana Králíka, nemá u nás tradici, že by takový návrh vzešel ze strany veřejnosti," řekl vedoucí krajského střediska Pardubice Agentury ochrany přírody a krajiny ČR Vlastimil Peřina.   jlc snm  