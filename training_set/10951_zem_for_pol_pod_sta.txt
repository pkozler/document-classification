 Sněmovní výbor podpořil zvýšení poplatků za zápis do katastru  Praha 26. května (ČTK) - Sněmovní zemědělský výbor dnes podpořil návrh, který má zvýšit poplatky za zápisy do katastru nemovitostí ze současných 500 korun na 1000 Kč. Členové výboru sněmovně doporučili ke schválení také novely veterinárního zákona, zákona o vinohradnictví. Souhlasí i se změnou zákona o Státním zemědělském a intervenčním fondu (SZIF), podle níž by ředitele fondu do budoucna měl jmenovat i odvolávat ministr zemědělství, ne jako dosud vláda.   Navýšení poplatků za zápisy do katastru má státu ročně přinést více než 300 milionů korun navíc. Hlavním argumentem vlády, který dnes zopakoval ředitel Českého úřadu zeměměřičského a katastrálního Karel Večeře, je fakt, že současný poplatek se 16 let nezvyšoval, proto má být navýšen o část inflace za toto období. Poplatky v sousedních zemích včetně Slovenska jsou prý navíc výrazně vyšší, než v v ČR.   Novela zákona o veterinární péči dává mimo jiné chovatelům šanci, že budou moci porážet ve svých hospodářstvích skot mladší dvou let a jelenovitou zvěř z faremního chovu. Toto zvířata musí v současnosti na porážku putovat na jatka. U sebe je farmáři mohou usmrcovat, pokud jde o maso pro jejich domácí spotřebu.   Zákon například také upravuje podmínky, za jakých může farmář prodávat syrové mléko a smetanu prostřednictvím automatu. Automat smí být na území kraje, v němž se nachází dotyčný chov, ale i v kraji sousedním. K loňskému 23. červnu bylo v tuzemsku celkem 166 mléčných automatů a mléko v nich nabízelo 235 dodavatelů.   Podle návrhu zákona o vinohradnictví a vinařství má domácím vinařům ubýt administrativa, zároveň by měla vzrůst ochrana spotřebitelů před falšováním vína. Místo nákladného písemného zveřejňování žádostí a oznámení v oblasti vinohradnictví a vinařství ve Sbírce zákonů je ministerstvo zemědělství má do budoucna podle návrhu zveřejňovat na svých internetových stránkách.   Podle předsedy výboru Pavola Lukši, (TOP 09), který změnu zákona o SZIF navrhl současná právní úprava, kdy šéfa platební agentury, která ročně administruje vyplácení agrárních dotací ve výši téměř 40 miliard korun, neodpovídá zákonnému vztahu mezi ministerstvem a fondem.   Jak napsal v minulosti týdeník Euro, ministra zemědělství Ivana Fuksu (ODS) přiměla k plánu získat nad SZIF větší vliv zkušenost s bývalým šéfem fondu Tomášem Révészem. Toho před Vánoci na ministrovu žádost odvolala vláda. Podle ministerstva totiž prosazoval netransparentní a nevýhodně výměny informačního systému SZIF.   mjr mha  