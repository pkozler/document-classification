 Írán prý sestřelil dvě nepilotovaná letadla "západních špionů"  Teherán 2. ledna (ČTK) - Jednotky íránských Revolučních gard sestřelily dvě nepilotovaná letadla "západních špionů" v oblasti Perského zálivu. Oznámilo to dnes velení těchto elitních jednotek íránských ozbrojených sil, které citovala polooficiální íránská agentura Fars. O době údajného sestřelení se zdroj nezmínil.   "Mnoho špionážních a hlídkových letadel našich nepřátel bylo sestřeleno (našimi silami)... Sestřelili jsme také dvě špionážní letadla v Perském zálivu," řekl podle agentury Reuters velitel vzdušných sil Revolučních gard Amír Alí Hadžizáde. "Ale tentokrát je to poprvé, co to oznamujeme," prohlásil.   Neupřesnil, kdy byly zmíněné letouny sestřeleny, popsal je nicméně jako "západní špionážní nepilotované" stroje.   "Západ disponuje kapacitou, kterou nelze ignorovat, zejména družicemi, nebo například špionážními letouny, jež mohou pořizovat snímky," řekl Hadžizáde.   Výzvědná letadla nebo bezpilotní letouny se obvykle účastní zahraničních armádních operací v Iráku a Afghánistánu, pronikla však podle něj také několikrát na území Íránu.   hit kne hej  