 Real se dohodl s Manchesterem City na Adebayorově hostování  Madrid 25. ledna (ČTK) - Real Madrid získal do konce sezony na hostování útočníka Emmanuela Adebayora z Manchesteru City. Španělský klub o tom informoval na svých internetových stránkách.   Součástí dohody je také možnost proměnit po skončení sezony hostování v přestup. V takovém případě by Real za reprezentanta Toga podle rozhlasové stanice COPE zaplatil 17,4 milionu eur (asi 420 milionů korun). Za hostování Manchester City údajně dostane čtyři miliony.   Šestadvacetiletý Adebayor má Realu pomoci vyřešit problémy s útočníky. Trenér José Mourinho totiž po operaci zad postrádá Gonzala Higuaína a Karim Benzema se v prvním týmu nedokázal prosadit.   pam gi  