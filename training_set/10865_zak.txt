  Ke zpravodajství: FOTO/aktuality; AUDIO; VIDEO   Do půl hodiny vydáme PROFIL s chybami při zadávání zakázek, které odhalil audit na ministerstvu vnitra.   ------------------------------    Některými zjištěními z auditu vnitra se bude zabývat policie  --------------------    Ke zpravodajství: FOTO/aktuality; AUDIO; VIDEO   --------------------    Praha 17. ledna (ČTK) - Některá zjištění z auditu, který prověřoval hospodaření Zařízení služeb ministerstva vnitra (ZSMV), generálního ředitelství hasičů a policejního prezidia jsou natolik závažná, že je úřad rovnou předá policii. Novinářům to dnes řekl ministr vnitra Radek John (VV). Zakázkou generálního ředitelství hasičů na dodávku ochranných oděvů za zhruba 200 milionů korun se již zabývá policie, uvedl John.   Častým problémem bylo podle výsledků auditu rozdělování velkých zakázek na menší, aby nebylo nutné vypisovat řádné výběrové řízení.   "Právníci v této chvíli identifikují, na koho bude podáno trestní oznámení, kdo bude řešen personálně a kdo bude řešen kázeňsky," řekl dnes ministr. U ředitelství hasičů auditoři podle něho například zjistili propojení společností, které byly vyzývány k předložení nabídek. Vedle dělení zakázek na menší, které se podle auditorů týká například dodávek vyprošťovacího zařízení, byl také oslovován stejný okruh dodavatelů. Audit upozornil na pochybení při dodávkách výpočetní techniky nebo na netransparentní výběr dodavatele videokonferenčního systému.   Při prověrce hospodaření policejního prezidia auditoři podle Johna přišli na to, že u veřejných zakázek malého rozsahu nebyl stanoven postup pro zajištění rovného přístupu, když například chyběla povinnost předložit nabídky v uzavřené obálce a uchazeči byli vyzýváni k jejich posílání emailem nebo faxem. I na policejním prezidiu auditoři přišli na dělení větších zakázek na menší.   V souvislosti s ZSMV John uvedl, že u veřejných zakázek malého rozsahu nebyl stanoven postup pro zajištění rovného přístupu, i zde prý chyběla například povinnost předložit nabídky v uzavřených obálkách. Ministr opět zmínil účelové dělení větších zakázek na menší, audit podle něho upozornil i na uzavírání smluv s dodavateli bez výběrového řízení nebo bez oslovení více uchazečů. Zařízení služeb ministerstva vnitra podle Johna také k podání nabídky vyzýval nevhodné společnosti. Mezi dalšími pochybeními ministr zmínil neefektivní nakládání s prostředky, nedostatečné finanční řízení a kontrolu a střet zájmů zaměstnanců ZSMV.   Auditoři zkoumali hospodaření organizací z doby od 1. ledna 2008 do konce června 2010, kdy byli ministry Ivan Langer (ODS) a Martin Pecina (ČSSD). O výsledcích byly všechny tři organizace podle Johna informovány minulý týden, dnes úřad obdržel jejich vyjádření. Zjištění auditorů má nyní ministerstvo prověřovat.   har mkv  