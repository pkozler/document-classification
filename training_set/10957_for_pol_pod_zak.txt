 Přijetí protikorupční strategie ohrožují spory mezi ODS a Johnem  Praha 4. ledna (ČTK) - Rychlé přijetí vládní protikorupční strategie, kterou připravilo ministerstvo vnitra, ohrožují spory mezi občanskými demokraty ve vládě a ministrem vnitra Radkem Johnem (VV). Premiér Petr Nečas (ODS) i někteří další ministři za jeho stranu v ní žádají změny, s nimiž John nesouhlasí.   John věří, že kabinet ve středu dokáže rozpory překonat a strategii podpoří, Nečas ale míní, že důležitá je kvalita materiálu, ne to, zda bude schválen hned, nebo o něco později. Premiér na dnešní tiskové konferenci prohlásil, že některá Johnova slova, například o riziku "zmrzačení" strategie, považuje za nepřijatelná. S ministrem se prý shodne na 95 procentech bodů, zbývajících pět procent bude předmětem jednání. Nevidí na tom nic výjimečného. "Zásadní připomínky" k protikorupční strategii mají přitom podle Nečase i některá další ministerstva. "Nám jde skutečně o kvalitní materiál," uvedl a jeho slova podpořili straničtí kolegové, ministři spravedlnosti a obrany Jiří Pospíšil a Alexandr Vondra.   John ještě před tímto briefingem uvedl, že kdyby se rozpory překonat nepovedlo, byl by to velmi špatný signál. Dnešnímu tisku ministr řekl, že premiér chce v protikorupčním balíčku 11 změn, prý v rozporu s obvyklými procedurami. Spor o podobu protikorupčního balíku přichází jen dva týdny poté, co vláda čelila ve sněmovně opozičnímu návrhu na vyslovení nedůvěry, a to kvůli kauze údajné korupce na Státním fondu životního prostředí (SFŽP). Poslanci Věcí veřejných (VV) vládu nakonec podpořili, ale rozhodovali se do poslední chvíle.   Pokud jde o konkrétní výhrady k návrhu strategie, Nečasovi v ní chybí například zákon o generální inspekci bezpečnostních sborů či soubor protikorupčních návrhů, které loni na podzim představila Národní ekonomická rada vlády. Jiné body v návrhu vnitra jdou podle jeho mínění nad rámec koaliční smlouvy, a proto je potřeba o nich politicky diskutovat. ODS chce také nezávisle na výsledcích chystaných analýz, aby byl do konce roku připraven návrh zákona o tom, že politické strany budou mít své účty jen u České národní banky. "Bude to přehledný systém, kde nebude možné čerpat finance z jiných účtů," vysvětlil Nečas.   Boj s korupcí byl po volbách jedním ze základních kamenů, na nichž nynější kabinet vznikl. V posledních týdnech se ale Nečasova vláda musela vyrovnávat právě s kauzou údajné korupce na SFŽP, v níž z úst později odvolaného ředitele fondu Libora Michálka zaznělo i obvinění ze snahy vyvádět peníze z veřejné zakázky na financování ODS. Občanští demokraté to označili za nesmysl. Zástupci české pobočky protikorupční organizace Transparency International (TIC) dnes uvedli, že čelní čeští politici nezareagovali na kauzu údajných manipulací na SFŽP správně. Neodsoudili korupci a nepodpořili úředníka, který korupční jednání odhalil, řekl novinářům ředitel organizace David Ondráčka. "Přes zjevné důkazy o tom, že financování politických stran není v pořádku, se nás nejvyšší státní představitelé snaží přesvědčit, že to není pravda," míní předseda představenstva organizace Václav Láska.   Protikorupční policie dnes zveřejnila zprávu, že obvinila bývalého starostu Prahy 5 Milana Jančíka (ODS) ze zneužití pravomoci úřední osoby kvůli postoupení pohledávek za nájemné Agentuře Praha 5. Klade mu za vinu, že s Agenturou Praha 5 neoprávněně uzavřel smlouvu o postoupení pohledávek za víc než 63 milionů. Jančík považuje obvinění za absurdní, podal proti němu stížnost. Premiér se na dnešní tiskové konferenci k případu konrtoverzního bývalého starosty vyjadřovat nechtěl.   Stanislav Beránek z Transparency International míní, že "Jančíkova neprůstřelnost byla prolomena". Podle něj souvisí obvinění s úpadkem jeho politické moci. "Nabízí se, že jeho dřívější krytí mohlo mít souvislost také s financováním politických stran," řekl Beránek.   hj rot7  