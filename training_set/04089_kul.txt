 Sponzoři pomohou na hradech v Plzeňském kraji restaurovat obrazy  --------------------    Ke zpravodajství: FOTO/aktuality; AUDIO; VIDEO   --------------------    Švihov (Klatovsko) 4. ledna (ČTK) - Nejspíš už na začátku nové návštěvnické sezony si budou moci turisté ve vodním hradě Švihov na Klatovsku prohlédnout nově restaurovaný barokní obraz hradu Rabí ze 17. století. Zastavení u obrazu patří k návštěvnicky oblíbeným částem prohlídky, neboť lidé hledají na plátně malou nenápadnou postavičku vůdce husitů Jana Žižky. Až dosud to bylo kvůli temným a zašlým barvám obrazu značně obtížné. Hrad nyní sehnal sponzora, který restaurování za zhruba 20.000 korun zaplatí, řekl dnes novinářům kastelán Lukáč Bojčuk.   Obraz neznámého autora zobrazuje hrad Rabí v roce 1421 a s tím spojenou legendu, podle níž přišel Žižka při obléhání hradu o své druhé oko. Z hradní věže vystřelil prý obránce Přibík Kocovský z Dlouhé Vsi šíp. Střela se trefila do stromu a odštípnutá tříska z něj pak připravila vojevůdce o oko, přiblížil legendu kastelán.   Obraz o rozměrech 97 krát 158 centimetrů má nemalou historickou hodnotu, na jeho restaurování ale sami památkáři neměli peníze. Na hradech a zámcích je značné množství podobných cenných předmětů, jenže na opravy všech se nedostávají prostředky. V Plzeňském kraji proto zahájili projekt, při němž oslovují úspěšné osobnosti a firmy a nabízejí jim možnost podílet se na restaurování části mobiliáře.   "Nabídli jsme potencionálním sponzorům soubor obrazů ze Švihova a Horšovského Týna, jsme vděční za jakýkoliv příspěvek," řekl mluvčí plzeňského památkového ústavu David Růžička. Zatím se podle něj nabízejí obrazy, na seznam mohou přibýt i sochy či některé kusy nábytku. "Jsou to věci, které volají po záchraně, ale nejsou tak významnou památkou, aby se na ně peníze sehnaly obratem," doplnil. Obraz hradu Rabí je druhým plátnem ze švihovského hradu, pro jehož opravu se podařilo sehnat sponzora. Další obraz je portrét důstojníka, na jehož restaurování přispěla klatovská firma.   Podle restaurátorky Renáty Hronové nebylo barokní plátno možná nikdy dříve restaurováno. Utrpělo ale v minulosti, kdy se napínalo na menší rám, a část malby se tak zahnula přes okraj rámu. Restaurování obrazu by mělo trvat do konce března. Práce budou po důkladném průzkumu obnášet konsolidaci barevných vrstev a plátna, opravu spodního rámu napadeného dřevokazným hmyzem či vyčistění vrstev nečistot. "Žádné záludnosti ale nečekám," doplnila restaurátorka.   Lada Pešková snm  