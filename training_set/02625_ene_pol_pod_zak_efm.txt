 ÚOHS povolil změnu formy nájmu v Karlovarské teplárenské  Brno 4. ledna (ČTK) - Antimonopolní úřad povolil změnu formy nájmu Karlovarské teplárenské, a.s. ČTK to řekl předseda Úřadu pro ochranu hospodářské soutěže (ÚOHS) Petr Rafaj. Karlovarská teplárenská se na dalších 12 let stane součástí holdingu Karel Holoubek - Trade Group. Firma dosud v Karlovarské teplárenské držela 51 procent akcií.   ÚOHS změnu formy nájmu povolil bez podmínek ve zjednodušeném řízení. Karlovy Vary se rozhodly pronajmou městskou společnost firmě karlovarského podnikatele Karla Holoubka v první polovině loňského roku. Smlouva bude uzavřena na 12 let s tím, že má Holoubek za pronájem platit ročně 15 milionů korun. Holoubek už teplárnu provozuje od roku 2002 a od magistrátu měl zapůjčeno 51 procent akcií teplárny. Městu ročně platil na nájmu deset milionů korun.   Karlovarská teplárenská, a.s. se zabývá výrobou a rozvodem tepelné energie. Společnost provozuje 58 kilometrů horkovodních sítí, 17 kilometrů teplovodních sítí a jeden kilometr parního rozvodu tepla. Většinu dodávaného tepla nakupuje v tepelném zdroji Sokolovské uhelné a.s. Zbývající část tepelné energie je vyráběna v kogenerační jednotce v Bohaticích a výtopně Doubí.   vrn snm  