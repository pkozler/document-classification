 Olomoucký vrchní soud potvrdil muži za napadení přítelkyně 16 let  --------------------    Ke zpravodajství: AUDIO; FOTO/aktuality   Zprávu jsme doplnili o nové informace od soudu od 2. odstavce.   --------------------    Olomouc 5. ledna (ČTK) - Celkem 16 let stráví ve vězení za brutální napadení své přítelkyně třiatřicetiletý Robert Kimlička. Rozhodl o tom dnes Vrchní soud v Olomouci, který tak potvrdil rozsudek ostravského krajského soudu. Muž na ženu zaútočil loni v březnu ve Frýdku-Místku. Napadení jeho přítelkyně nepřežila.   Muž obžalovaný z ublížení na zdraví se dnes odvolával u soudu především proti výši trestu, který je podle něj nepřiměřený. Soudci to však zamítli. "Důvody přiměřenosti tohoto trestu je potřeba shledávat také v tom, že by se na něj podle staré terminologie nahlíželo jako na zvlášť nebezpečného recidivistu. Dnes takovou terminologii nemáme, ale na druhé straně takovým pachatelům, kteří opakovaně páchají zvlášť závažné zločiny, se ukládají zvýšené tresty v rámci zvýšených sazeb. V jeho případě je trest přiměřený," řekl dnes ČTK mluvčí olomouckého vrchního soudu Petr Angyalossy.   Muž byl podle soudu v minulosti sedmkrát odsouzen, trestán byl už dokonce jako mladistvý. Ve vězení strávil dohromady deset let především za majetkovou a násilnou činnost včetně loupeží. Také žalobkyně na uloženém trestu dnes před soudem trvala. "Obžalovaný se vrátil z výkonu trestu za loupež ani ne dva roky před spácháním tohoto činu," uvedla státní zástupkyně. "Okolnosti činu, jeho brutalita, ale i o osobnostní charakter obžalovaného opravňují soud k tomu, aby uložil velmi výrazný trest," doplnila žalobkyně.   Na svou třicetiletou přítelkyni zaútočil obžalovaný loni v březnu v jejich bytě. Na ženu, která ležela na tvrdé podložce, surově a s velkou intenzitou opakovaně šlapal, klekal či ji kopnul do trupu. Při útoku jí způsobil trojnásobné natržení sleziny. Žena začala krvácet do břicha a o několik hodin později zemřela. Znalci přitom vyloučili to, že si žena zranění způsobila například sama pádem.   Kimličkovi navíc u soudu přitížilo i to, že k zraněné ženě nepřivolal pomoc a před příjezdem záchranné služby utekl. Trest si muž vykoná ve věznici se zvýšenou ostrahou.   ftv snm  