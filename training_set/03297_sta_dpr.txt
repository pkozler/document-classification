 SPS navrhuje příjmy pro SFDI,například zdražení dálničních známek  Praha 18. prosince (ČTK) - Chybějící peníze na dopravní výstavbu by státu mohlo podle Svazu podnikatelů ve stavebnictví (SPS) přinést například zdražení dálničních kuponů či rozšíření silniční daně i na soukromá vozidla. Stavebníci to uvádějí v dokumentu adresovaném ministerstvu dopravy. Získané finance by směřovaly do Státního fondu dopravní infrastruktury, který se letos ztenčí o zhruba třetinu na 61,3 miliardy korun.   Ministerstvo dopravy v současnosti pracuje na vlastní strategii financování dopravních staveb. Martin Novák z tiskového oddělení resortu připustil, že se ministerstvo jednání se svazem v budoucnu nebrání a je ochotno se připomínkami SPS zabývat.   Svaz podnikatelů ve stavebnictví upozorňuje na to, že letos se finanční prostředky SFDI meziroční sníží o 36 procent, tedy o 35 miliard korun. Vedle výzev k výraznému šetření a zvyšování kontroly vynakládaných prostředků a kvality staveb doporučuje svaz i metody, jak pro fond získat další finance.   Materiál hovoří například o návrhu na zdražení papírových dálničních známek pro osobní motorová vozidla na 1500 korun. To by podle svazu přineslo do rozpočtu SFDI zhruba 650 milionů korun. Další konkrétní opatření, a to rozšíření silniční daně na všechna motorová vozidla by údajně znamenalo přínos tří miliard korun. Alternativní možností je prý také zavedení elektronického mýtného i pro osobní vozidla.     Největší sumu peněz by Státnímu fondu dopravní infrastruktury podle podnikatelů zajistilo zvýšení jeho podílu na výběru spotřební daně z minerálních olejů. Zatímco v současné době z této daně SFDI získává 9,1 procenta, každé zvýšení podílu fondu o deset procent podle materiálu SPS znamená přínos devíti miliard korun.   Kvůli chybějícím prostředkům loni ministerstvo dopravy přerušilo práce na některých dopravních stavbách. Zastavena byla například výstavba silnice I/11 mezi Ostravou a Opavou či obchvat České Lípy. Ministr dopravy Vít Bárta počítá s dalším nárůstem peněz ve fondu v letech 2012 a 2013. Podle informací médií ministerstvo dopravy chce od příštího roku například uvalit na mýtné platby daň z přidané hodnoty, což by znamenalo automatické zvýšení sazby o 20 procent a státnímu fondu přineslo zhruba dvě miliardy korun.   cfr vju  