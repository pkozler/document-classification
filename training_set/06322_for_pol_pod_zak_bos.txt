 Kauza Danylyšyn: Opozice jásá, ministerstvo se diví  V 5. až 7. odstavci jsme doplnili komentář mluvčího ministerstva zahraničí Ukrajiny.   --------------------    Kyjev 13. ledna (ČTK) - Poskytnutí azylu exministru ukrajinské vlády Bohdanu Danylyšynovi v ČR je potvrzením faktu, že Česko uznává existenci politických represí proti ukrajinské opozici. Prohlásil to dnes v Kyjevě místopředseda parlamentní frakce opozičního Bloku Julije Tymošenkové (BJuT) Andrij Škyl v reakci na zprávu o udělení politického azylu bývalému ministru Danylyšynovi v Česku. Vládní poslanci naopak nad rozhodnutím českého ministerstva vnitra vyjádřili lítost, ministerstvo zahraničí rozpaky.   "Česká republika, stát nikoli nevýznamný, učinila oficiálně rozhodnutí, které jasně pojmenovalo politické pronásledování na Ukrajině. Politický azyl znamená, že Česko Danylyšyna chrání před politickým pronásledováním ze strany jeho mateřské země," řekl Škyl novinářům.   Česko je podle Škyla velmi citlivé na nedemokratické projevy v blízkých zemích. Poslanec nevyloučil, že po rozhodnutí českých úřadů o politickém azylu pro Danylyšyna se na Českou republiku s prosbou o azyl mohou obrátit i další bývalí ukrajinští činitelé. Vzniká situace, která může mít podle Škyla pro Ukrajinu vážné následky.   Danylyšyn působil ve vládě bývalé premiérky Julije Tymošenkové od konce roku 2007 do jejího loňského pádu. Na Ukrajině ho viní ze zneužívání ministerských pravomocí při sjednávání státních zakázek, státu údajně způsobil škodu ve výši 13,9 milionu hřiven (31 milionů korun). Česká policie exministra zadržela loni v říjnu a městský soud v Praze ho poslal do předběžné vazby. Podle mluvčí Městského soudu v Praze Martiny Lhotákové může nyní po poskytnutí azylu státní zastupitelství rozhodnout o jeho propuštění.   Ukrajinské ministerstvo zahraničí do obdržení oficiální zprávy odmítlo na kauzu Danylyšyn reagovat. Mluvčí ministerstva nicméně novinářům řekl, že zpráva o poskytnutí azylu vyvolává mezi ukrajinskými diplomaty "vážné rozpaky".   Podle mluvčího Oleha Vološyna "není jasné, jak lze hovořit o údajném pronásledování za politickou činnost v případě člověka, který se vlastně nikdy politikou nezabýval". Danylyšyn nebyl podle mluvčího v žádné straně, nekandidoval do parlamentu ani na prezidentský úřad, neorganizoval mítinky a ani veřejně nekritizoval nynější ukrajinskou vládu.   "Hovořit v této situaci o politických motivech zájmu ukrajinské justice o Danylyšyna je přinejmenším podivné," konstatoval Vološyn. Za podivnou označil i skutečnost, že ministerstvo zahraničí dosud oficiálně nemá žádné zprávy ani o tom, že by Danylyšyn v kterékoli zemi o politický azyl požádal. "Udělali to za něj poslanci BJuT, což je bezprecedentní," dodal mluvčí.   Lítost nad krokem českého ministerstva vnitra vyjádřil i šéf frakce vládní Strany regionů v ukrajinském parlamentu Olexandr Jefremov. "Naši kolegové v Česku bohužel naplnili politický obsah problému. Je přitom dost důkazů, které jim poskytli představitelé (ukrajinské) prokuratury, takže komentář je zbytečný," řekl Jefremov.   Ukrajinský novinář Evhen Ichelzon se dnes v komentáři na svém blogu ptá, zda příští sídlo ukrajinské exilové vlády bude v Praze. "Politický azyl poskytnutý v Česku Bohdanu Danylyšynovi je pro ukrajinské úřady jasný signál. Je-li informace pravdivá, měl by se Kyjev zamyslet. Ukrajina se ocitla jen půl kroku od statusu země, kde dochází k politickému pronásledování občanů, kde je příslušnost k některým politickým hnutím a stranám životu nebezpečná," uvádí autor.   jas hej  