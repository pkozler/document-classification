 Aktuálně.cz: Bártovi radí Telička za 140.000 korun měsíčně  Praha 24. ledna (ČTK) - Ministru dopravy Vítu Bártovi (VV) radí dva poradci, kterým jeho úřad platí zhruba 170.000 korun měsíčně, uvedl dnes server Aktuálně.cz. Z toho 140.000 korun dostává bývalý český eurokomisař a současný bruselský lobbista Pavel Telička. Druhý poradce, ekologický aktivista Miroslav Patrik, dostává za své rady zhruba průměrný pražský plat.   Podle informací serveru je Telička v kontaktu s Bártou nebo jeho náměstky údajně denně. Naproti tomu Patrik se s ministrem setkává jednou za 14 dní.   "Já osobně nemám s panem ministrem, ani ministerstvem žádnou smlouvu. Služby jsou poskytovány společností BXL Consulting, kde jsem jeden ze společníků a pracuje na tom celý tým," řekl serveru Telička. Kolik lidí na zakázce pro ministerstvo dělá, nechtěl ale upřesnit.   Podle mluvčího ministerstva dopravy Jakuba Ptačinského roční smlouva BXL Consulting vyjde úřad na 1,717.100 korun. V ceně jsou prý i náklady typu cestovného. Podle Teličky je to odměna, která se "pohybuje na výrazně spodní hranici toho, co poskytují firmy se sídlem v Bruselu".   Server ale upozornil na to, že na české poměry je to poměrně vysoká částka. Například ministr průmyslu Martin Kocourek (ODS) zaplatí za 118.000 korun měsíčně čtyři poradce a ministrovi financí Miroslavu Kalouskovi (TOP 09) podle jeho mluvčího Ondřeje Jakoba radí například exministr financí Ivan Kočárník nebo bývalý slovenský ministr zdravotnictví Rudolf Zajac za symbolické tisícové částky.   Bárta serveru prostřednictvím svého tiskového odboru vzkázal, že Teličkovy rady "úzce souvisí s dopravní politikou a realizací dopravních projektů, konkrétně můžeme jmenovat například dopravní superkoncepci. Také se podílel na organizaci návštěv dopravních expertů z ciziny v České republice".   ktp dvd  