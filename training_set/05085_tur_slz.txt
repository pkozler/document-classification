 V Olomouckém kraji se ubytovalo v prvním čtvrtletí více lidí  Olomouc 11. května (ČTK) - V hotelech, penzionech a dalších ubytovacích zařízeních v Olomouckém kraji se v prvním čtvrtletí roku ubytovalo více návštěvníků než ve stejném období loni. Jejich služeb využilo 90.213 lidí, což představuje meziroční nárůst o 13,3 procenta. Návštěvníci strávili v prvním kvartále roku v ubytovacích zařízeních v regionu meziročně i více nocí. Vyplývá to z údajů, které zveřejnil Český statistický úřad.   Majitelům a provozovatelům hotelů a penzionů v Olomouckém kraji přibylo od ledna do konce března domácích i zahraničních hostů. Tuzemských návštěvníků se v regionu ubytovalo 73.350, meziročně o 11,5 procenta více. Počet zahraničních se meziročně zvýšil ještě výrazněji, a to o 21,9 procenta na 16.863.   Turisté strávili v prvním čtvrtletí roku v ubytovacích zařízeních celkem 319.084 nocí, o 7,6 procenta více než ve stejném období loni. Z hlediska domácích turistů se počet nocí zvýšil o 6,9 procenta, u zahraničních vzrostl o 13,6 procenta.   K nejvýznamnějším turistickým cílům Olomouckého kraje patří nejvyšší moravskoslezské hory Jeseníky a centrum krajského města s významnými pamětihodnostmi. Nejvyšší návštěvnost z turistických atrakcí v kraji vykazuje olomoucká zoologická zahrada na Svatém Kopečku.   Návštěvnost ubytovacích zařízení v prvním čtvrtletí vzrostla ve všech krajích. V celém Česku se počet hostů ubytovacích zařízení zvýšil o 8,5 procenta na 2,4 milionu lidí.     Cestovní ruch v Olomouckém kraji v 1. čtvrtletí:      hosté celkem  domácí  ze zahraničí     1. čtvrtletí 2011  90.213  73.350  16.863     index 2011/2010  113,3  111,5  121,9     zdroj: ČSÚ   orv snm  