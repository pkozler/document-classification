 Průzkum: Elektromobily se v příštích pěti letech masově nerozšíří  Praha 6. ledna (ČTK) - Automobily na elektrický pohon nebudou ještě v příštích pěti letech dostupné pro masový trh. Vyplývá to z průzkumu společnosti KPMG mezi vrcholnými představiteli světových automobilek. Zhruba devět z deseti firem však hodlá v tomto období do hybridního pohonu, elektrického pohonu na baterie či do vodíkových palivových článků investovat.   "S rostoucím počtem vozidel poháněných novými technologiemi se stále více diskutuje o bezpečnostních rizicích, například o riziku vznícení baterií. Výrobci aut i jejich dodavatelé tak mají šanci převzít vedení v otázce bezpečnosti nových technologií, a získat tím významnou konkurenční výhodu," uvedl analytik KPMG Jan Linhart.   V závodě o vedoucí pozici v inovacích zaměřených na alternativní paliva či pohony 68 procent hlavních hráčů na trhu raději vstoupí do strategických aliancí či společných podniků s dodavateli, než by získávali kapitál a realizovali projekty samostatně. Spolupráci preferují výrobci z Evropy nebo Ameriky, naopak asijské firmy preferují financování těchto investic půjčkami.   Zatímco svět čeká na cenově dostupné elektromobily, pravidla hry by podle KPMG mohla změnit takzvaná řešení mobility. To je nový obchodní model, kdy jeden či více dodavatelů poskytuje komplexní řešení dopravy. To může mít podobu například krátkodobých pronájmů automobilů nebo různých způsobů přepravy, které zákazníka co nejúčelněji a nejefektivněji dostanou z bodu A do bodu B. Přestože jen devět procent respondentů předpokládá, že řešení mobility bude představovat významnou součást jejich strategie, někteří výrobci automobilů, například Daimler, Peugeot nebo BMW, již do této oblasti investují, uvedla KPMG.   "Tato změna se ale nejprve promítne ve velkých městech, kde vysoká koncentrace obyvatelstva a stále rostoucí problémy s dopravou společně s požadavky na zlepšování životního prostředí nutí hledat nové koncepty individuální přepravy. V ČR je proto ve střednědobém horizontu pro testování a případné uvedení nových modelů zajímavá pouze Praha a centra některých krajských měst," doplnil Linhart.   V Evropě a Severní Americe roste poptávka po jednoúčelových vozidlech, zákazníci z rozvíjejících se trhů, jako je například Čína, požadují především bezpečná a cenově dostupnější vozidla. Globální výrobci automobilů proto hledají způsob, jak se těmto dramatickým změnám podmínek na trhu přizpůsobit. Protože vznikají nová řešení mobility a hlavním kritériem při koupi nového vozu zůstává efektivita spotřeby paliva, budou mít podle 80 procent respondentů v příštích pěti letech hlavní podíl na růstu ve všech kategoriích vozidel auta s hybridním pohonem a elektromobily.   Hlavní problém sektoru budou i nadále představovat nadbytečné kapacity, a to jak pro vyspělé, tak pro rozvíjející se trhy. Téměř dvě třetiny dotázaných manažerů se domnívají, že nejvíce přehlcené jsou trhy v USA, Japonsku a Německu. Značně přehlcená by do pěti let měla být i Čína a Indie. Za východisko zástupci automobilek považují zvýšený export na nové trhy.   Průzkumu se zúčastnilo 200 vrcholových manažerů v automobilovém průmyslu. Více než polovina z nich působí jako ředitelé organizačních jednotek nebo na vyšší pozici. Celkem 55 procent účastníků pocházelo z regionu EMEA, který zahrnuje celou Evropu, Blízký východ a Afriku, 27 procent bylo z Asie a oblasti Pacifiku a 22 procent ze Severní, Střední a Jižní Ameriky.   jsa dvd  