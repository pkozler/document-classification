 EU žádá přístup k opozičním politikům vězněným v Minsku  Minsk 5. ledna (ČTK) - Velvyslanci členských zemí Evropské unie v Minsku požádali běloruské úřady o setkání s prezidentskými kandidáty, kteří byli uvězněni při prosincové masové protivládní demonstraci v centru Minsku. Oznámil to dnes na tiskové konferenci v běloruském hlavním městě maďarský velvyslanec Ferenc Kontra, jehož země v prvním letošním pololetí EU předsedá.   Setkání by diplomatům podle Kontry umožnilo seznámit se se skutečnými okolnostmi zadržení opozičních politiků a přesvědčit se objektivně o zdravotním stavu vězněných. Podle zpráv z běloruských opozičních kruhů bylo několik prezidentských kandidátů při demonstraci surově zbito, nejznámější z nich Uladzimir Njakljajev byl do vazby odvlečen z jednotky intenzivní péče.   Protesty běloruské opozice vyvolaly výsledky prezidentských voleb z 19. prosince, v nichž díky 80 procentům odevzdaných hlasů získal už čtvrtý prezidentský mandát autoritářský prezident Alexandr Lukašenko. Opozice režim obviňuje z falšování volebních výsledků a sabotování rovného přístupu kandidátů do médií. Průběh voleb a tvrdý zásah proti demonstrantům kritizovala Organizace pro bezpečnost a spolupráci v Evropě, vláda USA i členské země EU.   Minský režim navzdory silnému zahraničnímu odporu i dnes pokračoval v represích proti opozici. Policie prohledala kanceláře Běloruského helsinského výboru a zabavila jeho počítačové vybavení. Podle webových stránek opoziční organizace Charta 97 běloruská tajná policie pátrá po aktivistech alternativního uměleckého hnutí Svobodné divadlo, kteří se angažují v opozičních strukturách.   V bytě aktivisty hnutí Mluv pravdu! Pavla Vinahradava provedli tajní policisté celonoční prohlídku. Podle běloruského vysílání Radia Svoboda odebralo běloruské ministerstvo spravedlnosti licenci několika advokátům, kteří obhajují zadržené politiky.   jas hej  