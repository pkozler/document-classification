 Ústavní soud odmítl stížnost lékaře, jenž zavraždil milenku  Brno 31. ledna (ČTK) - Ústavní soud (ÚS) odmítl stížnost lékaře Vladimíra Mikuše, jenž si odpykává čtrnáctiletý trest za vraždu milenky. Soudci jeho podnět bez veřejného jednání označili za neopodstatněný, zjistila dnes ČTK z internetového archivu soudu. Mikuš vinu od začátku popírá. Podle obžaloby byla motivem žárlivost. Tělo milenky se našlo až při procesu v Orlické přehradě.     "Po přezkoumání ústavní stížností napadených rozhodnutí, jakož i vyžádaného soudního spisu, dospěl Ústavní soud k závěru, že ústavní stížnost je zjevně neopodstatněná," napsala v usnesení soudkyně zpravodajka Dagmar Lastovecká.   Mikuš v ústavní stížnosti poukazoval především na to, že v případu zcela chybí přímé důkazy. Podle Ústavního soudu to však nevadí, pokud existuje řetězec nepřímých důkazů. "Odůvodnění rozhodnutí opřené o skutkový stav zjištěný na základě řetězce navzájem si neodporujících nepřímých důkazů nelze a priori považovat za méně přesvědčivé," stojí v usnesení. Mikuš si také neúspěšně stěžoval na to, že soudy neprovedly důkazy, které navrhovala obhajoba, zejména si nevyžádaly znalecké posudky.   Motivem Mikušova činu byla podle rozsudku žárlivost. Milenka chtěla vztah ukončit, přitom Mikušovi se mezitím rozpadlo manželství.   Soud původně Mikuše poslal na šest let do vězení za ublížení na zdraví s následkem smrti, protože tělo pohřešované ženy se do té doby nepodařilo najít. Odvolací senát Vrchního soudu v Praze ale poté rozsudek zrušil a vrátil případ k novému projednání. Tělo totiž několik dní před zahájením odvolacího jednání našli rybáři.   Mikuš podle obžaloby svou bývalou milenku vylákal únoru 2007 na schůzku a odvezl ji na blíže neurčené místo, kde po ní vystřelil z plynové pistole, aby snížil její schopnost se bránit. Svázal jí ruce a nohy drátem, přelepil ústa a nos lepicí páskou a přetáhl jí přes hlavu igelitový pytel.   Když se žena udusila, muž ji podle obžaloby zabalil do několika dalších pytlů a vložil do předem připravené plastové bedny, do níž vyvrtal otvory a zatížil ji kameny. Bedna se později objevila na hladině. Proti Mikušovi svědčily údaje z mobilní telefonní sítě, záznamy průmyslových kamer zachycující pohyb jeho auta a výpovědi spolupracovníků oběti.   Jan Tomandl jpt  