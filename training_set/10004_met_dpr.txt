 Silnice na Valašsku pokrývá sníh, místy mohou také namrzat  Zlín 27. ledna (ČTK) - Vedlejší tahy na Valašsku pokrývá ujetá vrstva sněhu do sedmi centimetrů, hlavní tahy pak rozbředlý sníh. Vzhledem k poklesu teplot hrozí také namrzání vozovek. Ujetá vrstva sněhu leží i ve vyšších polohách a lesních úsecích v ostatních okresech Zlínského kraje. Řidiči by proto měli volit opatrnou jízdu. Vyplývá to z informací Ředitelství silnic a dálnic ČR.   Regionální cesty v ostatních částech kraje i komunikace první třídy jsou převážně holé, mokré a sjízdné se zvýšenou opatrností. Teplota se dnes ráno ve Zlínském kraji pohybovala od minus osmi do nula stupňů Celsia.   Podle Českého hydrometeorologického ústavu se až do pátečního rána může na silnicích a chodnících Česka tvořit ledovka. Náledí hrozí zejména v nižších polohách ve večerních hodinách. Lidé by měli omezit vycházení a omezit jízdy autem. Pokud se budou muset vydat na cesty, měli by být velmi opatrní.   jav jpt  