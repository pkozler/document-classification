 Obama prý nevěří, že Netanjahu zásadně ustoupí Palestincům  --------------------    Ke zpravodajství: FOTO/aktuality; VIDEO   --------------------    Berlín/Ammán/Washington 20. května (ČTK) - Americký prezident Barack Obama si myslí, že předseda izraelské vlády Benjamin Netanjahu nikdy neučiní takové ústupky, které by umožnily Izraeli uzavřít mírovou dohodu s Palestinci. Po čtvrtečním Obamově projevu o Blízkém východě to dnes napsal lit The New York Times, který se odvolal na Obamovy poradce.   Prezident se vyslovil konkrétně k hranici budoucí Palestiny. Řekl, že by měla po dohodě a vzájemné územní výměně odpovídat hranici palestinského území do války v roce 1967.   Netanjahu prohlásil, že neočekává, že USA budou Izrael nutit ke stažení na hranici, která není ubránitelná. Obama požadavek na bezpečnost Izraele nijak nezpochybnil a řekl jasně, že na společné hranici se musejí obě strany dohodnout. Hranice z roku 1967 vede po linii, za níž by se ocitlo víc než 100 židovských osad s 280.000 obyvatel. Netanjahu tento týden řekl, že si Izrael aspoň velké bloky osad u linie hodlá ponechat. Jeho předchůdce Ehud Olmert šel ale dál, protože za to Palestincům nabídl územní kompenzaci.   Obamovo přihlášení k hranici z roku 1967 vítají nejen Palestinci. Německý ministr zahraničí Guido Westerwelle dnes prohlásil, že se mu líbí, jak se Obama takto jasně a rozhodně vyslovil k řešení izraelsko-palestinského konfliktu.   Stejně na Obamova slova reagoval Ammán. Jordánský ministr zahraničí Násir Džúdí řekl, že Jordánsko očekává v brzké době praktické kroky, které přinesou dohodu o hranici a bezpečnosti.   Nejvyšší palestinský představitel Mahmúd Abbás ocenil Obamovu výzvu k obnově mírových rozhovorů, ale palestinský politolog Sámir Avad poznamenal, že "Obama neřekl nic nového. Hájil izraelskou pozici, a to není role pro čestného prostředníka."   Obama hovořil nejen o izraelsko-palestinském konfliktu, ale šíře i o událostech na celém Blízkém východě a v severní Africe. Tam se mnozí domnívají, že Obama nedokáže držet krok s rychle se měnícími poměry a nenabídl nic konkrétního.   "Jen prázdná slova, jež nemohou čelit tomuto novému světu," řekl egyptský konzultant Muhsín Sahráví.   Libyjská opozice si myslí, že Obama sice hovořil v její prospěch, avšak vyhnul se uznání jejích zástupců. "Je to pokrok, ale byl velmi opatrný," řekl mluvčí opozice Džalál Kalal. USA na rozdíl od některých evropských států neuznaly opoziční radu, která působí v Benghází.   Irácký poslanec Zuhajr Aaradží řekl, že Obamova slova pochopil jako podporu zemím, v nichž se už režimy změnily, tedy Egypt, Tunisko nebo Irák. "Amerika ale musí svou politiku vyvažovat. Kritizujeme její mlčení vůči tomu, co se odehrává v Bahrajnu," řekl. Obama se přitom o Bahrajnu zmínil také, když prohlásil, že tam musí skončit kruté zásahy proti demonstrantům a začít dialog.   Isám Irján z egyptského Muslimského bratrstva Obamův projev považuje za zklamání. "Nic nového. Americká strategie se nemění. Amerika dál podporuje diktátorské vládce v Sýrii, Jemenu a Bahrajnu," řekl.   sva mik  