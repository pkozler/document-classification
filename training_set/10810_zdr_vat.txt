 Astronomové: Lidé by si při sledování zatmění měli chránit zrak  --------------------    Ke zpravodajství: VIDEO  Video:  http://multimedia.ctk.cz/cs/video/document/4197673/v-utery-nastane-castecne-zatmeni-slunce    --------------------    Praha 3. ledna (ČTK) - Lidé by si při pozorování částečného zatmění Slunce, které nastane v úterý ráno, měli chránit zrak. K tomu mohou použít speciální pokovenou fólii, vyvolaný kinofilm nebo svářečské brýle. Svůj zrak by lidé měli určitě chránit, pokud se chystají Slunce pozorovat dalekohledem. Naopak při pohledu pouhým okem při zhoršené viditelnosti, například kvůli mlze, není nutné při krátkodobém pohledu oko chránit, řekl ČTK mluvčí Astronomického ústavu Akademie věd Pavel Suchan.   Sluneční disk bude při maximální fázi zatmění zakrytý téměř ze čtyř pětin. Svit slunce bude ale i tak natolik silný, že by při pozorování nechráněným zrakem mohl poškodit sítnici. Oči je proto lepší chránit například svářečským filtrem, několika vrstvami osvíceného a vyvolaného černobílého negativního filmu, popřípadě speciální pokovenou folií. Zakoupit je také možné brýle pro sledování zatmění. Naopak zcela nevhodné je podle astronomů sklo začazené plamenem svíčky, negativní barevný film či fotografický filtr.   "U pozorování očima jde o to ztlumit jas Slunce, takže zda je to svářečský filtr, speciální brýle na zatmění nebo mlha, je vcelku jedno, stejně na Slunce člověk koukne na chvíli," řekl ČTK Suchan. V případě pozorování zatmění Slunce dalekohledem jde ovšem o zcela jinou situaci, je třeba použít filtr. "Pohled do dalekohledu neopatřeného speciálním filtrem může znamenat okamžité poškození oka," varoval Suchan.   Astronomové na webu upozorňují na zajímavosti, kterých si lze v průběhu částečného zatmění Slunce všimnout. "Dalekohledem nevybavený pozorovatel může být v průběhu úkazu uchvácen nespočtem malých srpečků na stěně domu či na chodníku, nachází-li se poblíž keře či lesa, skrze který Slunce prosvítá," uvádí server  Astro.cz . Tomuto jevu se říká dírkový efekt a spočívá v promítnutí obrazu Slunce skrze malou clonu na zemi či stěnu.   Při dobré viditelnosti může efekt pozorovat každý. Stačí zatnout pěst a mezi prsty nechat malou škvíru. Tu pak namířit ke Slunci a na druhé straně se ve stínu zaťaté pěsti objeví srpek, uvádí Astro.cz.   Nejzajímavější zážitek podle astronomů poskytne pohled přes dalekohled vybavený speciálním filtrem, který propouští úzkou část slunečního záření. Tímto vybavením lze na neobvykle tvarovaném Slunci zpozorovat jevy, jako jsou protuberance, tedy "jazyky" žhavého slunečního plazmatu.   Nejlepší podmínky pro pozorování zatmění budou zřejmě na jižní Moravě. Podle meteorologů by tam mohlo být skoro jasno. Dobrou viditelnost umožní počasí pravděpodobně také na Vysočině a na Šumavě. Výhled na zatmění bude do určité míry kazit střední a vysoká oblačnost, která by však neměla pokrývat souvisle celou oblohu.   Sledování zatmění mohou zčásti znepříjemnit ranní mlhy. V případě jejich výskytu doporučují meteorologové vyjet do vyšších poloh nad jejich horní hranici, odkud půjde zatmění pozorovat nerušeně.   tmn pba mkv  