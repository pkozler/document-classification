 Stávka slovenských strojvůdců postihla necelou polovinu spojů  --------------------    Ke zpravodajství: FOTO/aktuality; AUDIO   Aktualizovali jsme počet vlaků zapojených do stávky v čele a 2. odstavci, další informace o stávce ve 3. odstavci.   --------------------    Bratislava 27. května (ČTK) - Výstražná hodinová stávka slovenských strojvůdců proti úsporným opatřením dnes odpoledne postihla v osobní železniční dopravě podle očekávání necelou polovinu spojů. Protest podpořili strojvůdci 92 osobních vlaků zejména v regionální dopravě. ČTK o tom informovala mluvčí správce železniční infrastruktury ŽSR Martina Pavliková. Odboráři označili akci za úspěšnou.   Do protestu se zapojilo také 30 nákladních vlaků. Pavliková tak upřesnila dřívější informace o účasti 88 osobních a 23 nákladních vlaků. Železnice během stávky nezaznamenaly žádné komplikace z hlediska bezpečnosti vlakové dopravy. Strojvůdci předem slíbili, že soupravy na dobu stávky odstaví na nádražích.   "Nejhorší situace byla na trati Bratislava - Dunajská Streda - Komárno, kde se do stávky zapojily všechny vlaky," poznamenala Pavliková. Osobní dopravu na této trati, která nepatří mezi nejvytíženější v zemi, začne v příštím roce zajišťovat český přepravce RegioJet ze skupiny Student Agency. Naproti tomu ve východoslovenské metropoli Košice stávka nezpozdila ani jeden vlak.   "Myslím, že to mělo svůj efekt. Určitě to nebude národní sport, pokud ale bude potřeba, akci zopakujeme," řekl ČTK šéf Federace strojvůdců Milan Hošták. Vedení osobního přepravce ZSSK se kolapsu železniční dopravy snažilo zabránit například nasazením instruktorů, kteří za běžných podmínek jen dohlížejí na práci strojvůdců. Od stávky dříve odstoupili dispečeři a výpravčí.   Odborářům se nelíbí opatření na ozdravení tří zadlužených železničních společností, jež vláda schválila v březnu. Plán počítá mimo jiné s tím, že státní ŽSR, ZSSK a nákladní dopravce ZSSK Cargo do roku 2014 dohromady propustí zhruba 5000 z celkového počtu 31.500 pracovníků. ZSSK v rámci úspor tento měsíc zrušila nebo omezila provoz více než 300 vlaků hlavně v regionální dopravě, což znamená pokles výkonů asi o tři procenta.   Dosud nejrozsáhlejší protest uspořádali slovenští železničáři v roce 2003. Tehdy na několik dnů úplně paralyzovali železniční dopravu v zemi a do práce se vrátili až po předběžném opatření soudu.   Pravidla stávek zaměstnanců na Slovensku komplikují chybějící zákony. Ústava sice právo na stávku s výjimkou vybraných profesí zaručuje, její průběh je ovšem v zákonu podrobněji upraven jen v souvislosti s kolektivním vyjednáváním.   boa dvd  