 Inter Milán otočil zápas s Palermem, Pazzini debutoval dvěma góly  Doplnili jsme 6. až 8. odstavec.   --------------------    Řím 30. ledna (ČTK) - Fotbalisté mistrovského Interu Milán porazili v italské lize Palermo 3:2, přestože s ním po prvním poločase doma prohrávali o dvě branky. Výraznou zásluhu na obratu měl náhradník Giampaolo Pazzini, který vstřelil při své premiéře za Inter dva góly.   Šestadvacetiletý útočník přestoupil do milánského klubu teprve v pátek ze Sampdorie Janov a do zápasu naskočil jako střídající hráč ve druhém poločasu. V tom prvním získali hostům náskok Fabio Miccoli a Antonio Nocerino.   Na gól v novém působišti čekal italský reprezentant pouze dvanáct minut, než po přihrávce další čerstvé posily Husíniho Chardži snížil. Po hodině hry mohl vrátit Palermu dvoubrankové vedení Javier Pastore, ale neproměnil penaltu. V 73. minutě pak nejprve Pazzini hlavičkou ze standardní situace vyrovnal a za tři minuty zařídil další pokutový kop, ze kterého otočil výsledek nejlepší střelec "Nerazzurri" Samuel Eto'o.   Domácí tak napravili prohru proti Udine z minulého ligového kola a pod trenérem Leonardem vyhráli sedmé z osmi soutěžních utkání. Sicilské mužstvo čeká na venkovní výhru v Serii A od 21. listopadu.   Druhá Neapol doma deklasovala Sampdorii Janov 4:0 a snížila náskok vedoucího AC Milán na čtyři body. Třemi brankami se blýskl útočník Edinson Cavani, jenž zaznamenal druhý ligový hattrick během měsíce. Třiadvacetiletý Uruguayec podobně exceloval 9. ledna proti Juventusu. Cavani se tak se sedmnácti ligovými góly vyšvihl do čela tabulky střelců, kterou vede o dva zásahy před Antoniem Di Natalem z Udine.   Neapol počtvrté za sebou v domácí soutěži neprohrála a neinkasovala. Janovská Sampdoria naopak v posledních čtyřech ligových duelech nebodovala a neskórovala.   Juventus proti Udine neudržel vedení a na svém hřišti nakonec prohrál 1:2. Turínský celek, v jehož dresu znovu odehrál celý zápas krajní bek Zdeněk Grygera, z posledních šesti ligových zápasů vyhrál jen jednou a propadl se na sedmou příčku za své poslední přemožitele. Udine prodloužilo sérii bez porážky v novém roce na pět zápasů, ze kterých čtyřikrát naplno bodovalo. Na jeho lavičce znovu nebyl talentovaný útočník Matěj Vydra.   "Starou dámu" poslal do vedení po hodině hry akrobatickým volejem záložník Claudio Marchisio, ale kolumbijský obránce Cristián Zapata za sedm minut vyrovnal. Utkání rozhodl ve prospěch hostů pět minut před koncem chilský útočník Alexis Sánchez. Ten však utkání nedohrál, stejně jako domácí stoper Leonardo Bonucci dostal červenou kartu.   Zápas mezi Boloňou a AS Řím byl v 18. minutě za stavu 0:0 přerušen kvůli silnému sněžení. Fotbalisté obou týmů sice zkusili na trávníku stadionu Dall'Ara hrát, ale rozhodčí je po zhoršení klimatických podmínek poslal zpět do šaten.   slm gi  