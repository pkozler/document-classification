 Znečištění prostředí se asi bude moci hlásit jen elektronicky  Praha 10. ledna (ČTK) - Firmy a lidé, kteří musí v souvislosti se svojí činností hlásit úřadům znečištění životního prostředí, tak budou činit elektronicky, hlavně prostřednictvím zvláštní datové schránky. V případě, že se ohlašovatel nechá v této věci zastupovat, plná moc bude muset být výhradně v elektronické podobě. Uvádí to poslanecký návrh novely zákona o integrovaném registru znečišťování životního prostředí, který obdržela sněmovna. Hlavním cílem předlohy je snížit byrokracii a náklady.   Hlášení dosud podávali převážně producenti odpadů. Od letoška se bude povinnost týkat také znečišťovatelů ovzduší a vody. Autoři předlohy, kteří jsou ze všech sněmovních stran, předpokládají, že počet osob, na něž se zákon vztahuje, by mohl vzrůst ze 4900 zhruba na 21.200 a počet hlášení z 19.500 až na 84.500. Administrativní zátěž by podle předkladatelů vzrostla až šestkrát. Novelou se má docílit toho, aby byl růst byrokracie a s ním spojené náklady do nejnižší.   Bez změny legislativy by vyřizování hlášení stálo letos navíc asi 1,4 milionu korun. Díky elektronizaci by to bylo zhruba 380.000 korun, vyplývá z důvodové zprávy.   Předloha také ruší povinnost pro provozovatele zemědělských stacionárních zdrojů znečištění předkládat souhrnnou provozní evidenci. Podíl těchto zdrojů na znečišťování ovzduší je podle autorů novely malý a provozovatelé by měli problémy s elektronickým ohlašováním. Věc se týká asi 2200 provozoven.   Novela obsahuje i další zpřesnění zákona. Týkají se datových standardů nebo zpracování osobních údajů.   Ohlašovací povinnost mají producenti středního až zvlášť velkého znečištění. Těmi mohou být například kotelny, elektrárny, chemičky, případně i majitelé činžovních domů s vlastní kotelnou.   mbc nlm hj  