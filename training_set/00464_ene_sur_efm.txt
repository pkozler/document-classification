 Zisk koncernu ConocoPhillips vzrostl o 54 procent na dvě mld. USD  Houston/New York 26. ledna (ČTK) - Americká energetická společnost ConocoPhillips hospodařila ve čtvrtém čtvrtletí loňského roku s čistým ziskem dvě miliardy dolarů (asi 35,4 miliardy Kč), což je meziroční nárůst o zhruba 54 procent. ConocoPhillips je třetím největším ropným koncernem v USA a jeho výsledky jsou v souladu s očekáváním. Tržby se zvýšily o téměř 22 procent na 53,2 miliardy dolarů (asi 941,5 miliardy Kč).   Firmě k růstu zisku pomohly především vyšší prodejní ceny ropy, větší marže při zpracování ropy a prodej aktiv. Objem těžby ropy a zemního plynu ale činil 1,73 milionu barelů ropného ekvivalentu denně, což je meziroční pokles o 5,5 procenta.   Zisk na jednu akcii činil 1,39 USD, a zvýšil se tak z předchozích 86 centů, kde byl o rok dříve. Pokud by se nebraly v úvahu mimořádné účetní položky, pak by zisk činil 1,9 miliardy dolarů, což je na jednu akcii 1,32 dolaru. Analytici v anketě agentury Thomson Reuters v průměru očekávali, že zisk na akcii bez vlivu jednorázových položek dosáhne právě 1,32 USD.   Conoco má rozpracovaný program, který počítá s postupným odprodejem majetku. Firma se tak zbavuje aktiv, která nepovažuje za klíčová a o nichž si myslí, že budou lépe sloužit ve vlastnictví jiných firem. Conoco se teď zaměřuje na zlepšení svých finančních parametrů, což mimo jiné znamená, že snižuje zadlužení a odkupuje vlastní akcie. Prodej části aktiv je i hlavní příčinou poklesu produkce.   ConocoPhillips má nyní na bankovních účtech a v krátkodobých investicích zhruba 10,4 miliardy dolarů. Významnou část těchto peněz hodlá použít na další odkupy akcií. Jejich kurz se za poslední rok zvýšil asi o 34 procent a nyní se pohybuje mírně nad 67 dolary.   spr dvd  