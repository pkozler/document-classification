 Silvestrovské oslavy ve středních Čechách měly standardní průběh  --------------------    Ke zpravodajství: ilustrační FOTO ve Fotobance; AUDIO  ID foto: F201012220023801, F201012220022901, F201012220023601   Aktualizovali jsme informace záchranné služby a doplnili vyjádření mladoboleslavské městské policie v 1. až 3. a 10. a 11. odstavci.   --------------------    Praha 1. ledna (ČTK) - Oslavy příchodu nového roku ve středních Čechách měly podle hasičů standardní průběh. Na rozdíl od minulých let nemuseli vyjíždět k větším požárům, hlášeny jsou spíše menší škody na majetku. Podle policie patřila letošní silvestrovská noc spíše ke klidnějším, záchranná služba ale častěji vyjížděla k popáleným lidem od petard, zjistila ČTK.   Neopatrné nakládání se zábavní pyrotechnikou se podle mluvčí středočeské záchranné služby Terezy Janečkové vymstilo celkem osmi lidem. Tři případy byly hlášeny v okolí Prahy, dva na Příbramsku, dva na Kutnohorsku a jeden na Kolínsku. Všechny se staly v prvních dvou hodinách nového roku. Podle Janečkové šlo o nadprůměrný počet. "V minulosti jsme měli tak dva tři popálené. Byl i rok, kdy jsme neměli žádného," dodala.   Kromě toho záchranáři vyjížděli k osmi desítkám lidí pod vlivem alkoholu. Buď měli otravu, nebo si v opilosti přivodili úraz. Toto číslo je ale podle mluvčí srovnatelné s minulými Silvestry.   Jednoho mladistvého, který to přehnal s alkoholem, záchranáři ošetřovali v Lánech. Hodinu před půlnocí také vyjížděli do Vlašimi k mladíkovi, který vypil fridex. Skončil na jednotce intenzivní péče benešovské nemocnice.   "Byl poměrně klid. Nezaznamenali jsme žádné zvláštní situace," zhodnotil silvestrovskou službu mluvčí středočeské policie Jakub Vinčálek. Hlášenu ráno neměl ani žádnou tragickou nehodu. Podle Janečkové se vážnější nehoda stala u Červených Peček na Kolínsku. Zdravotníci tam pomáhali muži s těžkým zraněním hlavy, po ošetření ho přepravili vrtulníkem do pražské vinohradské nemocnice.   Hasiči v souvislosti se silvestrovskými oslavami zasahovali například v Milčicích na Nymbursku, kde už v pátek v podvečer hořelo ve skladu s balenými vodami. "Spadla tam petarda, škoda byla 50.000 korun," uvedla mluvčí krajských hasičů Lenka Kostková.   Ve dvou případech hasiči vyjížděli k požárům sazí v komínech. Už odpoledne je zaměstnal požár domu v Letech v okrese Praha-západ a večer se totéž opakovalo v rodinném domě Kralupech. "Kvůli neošetřenému komínu si lidé takhle zpestřili Silvestra," poznamenala mluvčí.   Půl hodiny po půlnoci začalo hořet střešní podbití na domě v Hostivici u Prahy, požár vznikl od vystřelené rachejtle. Oheň stihli lidé uhasit, hasiči přijeli místo jen překontrolovat. V Neratovicích kvůli nedbalosti shořela zahradní kůlna. Od zapálené petardy hořelo také ve sklepě jednopatrového domku v Mladé Boleslavi.   Podobně jako v minulých letech hasiči vyjížděli k zapáleným kontejnerům. Tyto případy byly hlášeny v Kolíně, Příbrami, Milovicích nebo Tursku v okrese Praha-západ. "Bylo to přesně tak, jak jsme předpokládali. Nejdříve se topilo, pak přišly na řadu rachejtle a nakonec zapálené kontejnery, když se lidé vraceli domů," shrnula Kostková.   Ve středních Čechách lidé tradičně oslavovali i v ulicích měst, jedna z větších akcí se konala například u obchodního centra Bondy v Mladé Boleslavi. Strážníci tam museli pomáhat na nohy podnapilému muži, který usnul na chodníku. Další zase házel mezi lidi zapálené petardy.   Později se v Boleslavi strhlo i několik rvaček. Před vchodem do nemocnice se například poprala skupina Čechů a Slováků, další potyčka byla podle ředitele městské policie Tomáše Kypty hlášena v bytě v ulici 17. listopadu. Obě události se obešly bez vážných následků.   khj jpt  