 Revitalizace historického centra ve Slaném zkomplikovala dopravu  Slaný (Kladensko) 21. ledna (ČTK) - Revitalizace historického centra Slaného zkomplikovala dopravu ve středu města. Opravy inženýrských sítí a silničního mostu ve Vinařického ulici uzavřely jediný vjezd do centra, kam se řidiči dostanou pouze pěší zónou v Husově ulici. Starosta Ivo Rubík (ODS) dnes novinářům řekl, že rekonstrukce ulice skončí v dubnu. Revitalizace následně bude pokračovat opravou pěší zóny. Tyto dvě etapy obnovy budou stát zhruba 63 milionů korun. Celkem za revitalizaci město z rozpočtu a dotací zaplatí 300 až 400 milionů korun.   Dělníci pod povrchem Vinařického ulice upravují 22 inženýrských sítí, zároveň se tam podle Rubíka pracuje na kanalizaci pro celý střed města. "Na povrchu jsou problémy zejména s vozovkou, která se nachází na mostu a musí se celá rekonstruovat, aby se nepropadla," doplnil Rubík.   Po dokončení oprav prý bude vidět historická podoba mostu, obnoveny budou rovněž obranné prvky, které tam v minulosti bývaly. "Budou také urovnány povrchy chodníků a komunikace. Pod mostem bude upravena zelená plocha, která bude připomínat vodním příkop, který tam kdysi býval," doplnil Rubík.   Rekonstrukce Vinařického ulice bude podle odhadů stát asi 20 milionů Kč a skončí v dubnu. Podle Rubíka v květnu začne další etapa revitalizace centra na pěší zóně v Husově ulici, kde budou nové chodníky, silnice, veřejné osvětlení a kanalizace. "Největší problémy očekáváme s kanalizací, jelikož jí domy nemají svedenou jednotně. Musíme si uvědomit, že se jedná o středověkou část města, kde jsou až třípodlažní sklepy," dodal Rubík.   Studii revitalizace centra několik let připravoval tým architektů pod vedením Jaroslava Sýkory. Experti rozdělili Slaný na 22 celků, které budou opravovány postupně. Ulice historického jádra nebyly po dlouhou dobu zásadněji rekonstruovány, stopy po posledních rekonstrukcích jsou podle architektů víceméně nešetrnými zásahy do městské památkové zóny s vnášením cizích materiálů či neodpovídajících prvků městského mobiliáře.   Historické centrum Slaného je podle dřívějšího vyjádření odborníků nyní myšlenkově a stylově neutříděné, tvář ulicím nadále vtiskává bývalé dopravní řešení, kdy Masarykovo náměstí sloužilo jako autobusové nádraží.   mar snm  