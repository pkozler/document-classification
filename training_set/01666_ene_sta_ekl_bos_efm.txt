 Výstavba nové slovenské jaderné elektrárny s účasti ČEZ se opozdí  Jaslovské Bohunice 3. května (ČTK) - Plánovaná výstavba nové jaderné elektrárny na Slovensku s účastí českého koncernu ČEZ se podle šéfky slovenského Úřadu jaderného dozoru (ÚJD) Marty Žiakové opozdí o nejméně pět let. Důvodem je mimo jiné zpoždění studie realizovatelnosti projektu a očekávané nové nastavení bezpečnostních parametrů po dokončení zátěžových testů jaderných elektráren v Evropské unii.   Projekt výstavby nového jaderného zdroje spustila předchozí slovenská vláda. Státem kontrolovaná firma JAVYS k tomu účelu založila s firmou ČEZ společný podnik. Nová elektrárna by měla vyrůst v areálu existující jaderné elektrárny v Jaslovských Bohunicích, kde Slovensko po vstupu do Evropské unie odstavilo dva starší bloky elektrárny V1.   "Nepředpokládáme uvedení do provozu (nové elektrárny) před rokem 2025," řekla dnes novinářům Žiaková. Dosud se počítalo se zahájením výstavby v roce 2014 a uvedením do provozu v roce 2020. "Studie realizovatelnosti měla být tento rok. Očekáváme, že bude mít zpoždění minimálně rok," doplnila Žiaková.   Slovenská premiérka Iveta Radičová, která si dnes jadernou elektrárnu prohlédla, doplnila, že nový zdroj bude muset zohledňovat nová opatření, která vyplynou ze zátěžových testů elektráren v EU. Debata o bezpečnosti atomových zařízení se rozběhla po zemětřesení a následné vlně cunami, které v březnu vážně poškodily japonskou elektrárnu Fukušima.   Plánovaná nová jaderná elektrárna na Slovensku by si podle dřívějších odhadů mohla vyžádat investice v objemu čtyř až šesti miliard eur (97 až 145 miliardy korun), bližší podrobnosti o projektu se očekávají právě od studie realizovatelnosti. Slovensko vyrábí z jádra zhruba polovinu elektrické energie. Tento podíl vzroste po očekávaném dokončení třetího a čtvrtého bloku jaderné elektrárny v Mochovcích, na jejichž dostavbě pracuje společnost Slovenské elektrárne. Největší výrobce elektřiny na Slovensku patří do skupiny italského koncernu Enel.   boa dvd  