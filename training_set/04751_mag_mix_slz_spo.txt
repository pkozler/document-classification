 Sázející ve Sportce vyhrál 103,4 milionu na tiket za 170 korun  --------------------    Ke zpravodajství: ilustrační FOTO ve Fotobance  ID foto: P200903310808801   --------------------    Praha 6. ledna (ČTK) - Číselná loterie Sportka ve středu udělala multimilionáře z člověka, který si v jižních Čechách podal tiket za 170 korun. V osmém sloupci správně tipoval všech šest vylosovaných čísel a poslední číslo jeho sázenky se navíc shodovalo s posledním číslem vylosovaným ve hře Šance, vyhrál tak 103,4 milionu korun. ČTK to dnes sdělil mluvčí společnosti Sazky Zdeněk Zikmund.   Podle něj je to čtvrtá nejvyšší výhra v historii Sportky, která se hraje od dubna 1957. Zatím rekordní částka, a to 112,93 milionu korun, padla v roce 2003, v pořadí další nejvyšší výhry 106 milionu a 103,6 milionu vyhráli lidé v roce 2005. O historicky nejvyšší jackpot 148,6 milionu se před devíti lety podělili dva výherci.   Loni společnost Sazka rozdělila 85 sázejícím částku přesahující milion korun, což bylo podle mluvčího nejvíce v její historii. V 19 případech přitom výhra překročila deset milionů korun. Nejvíce milionových sázenek podali lidé na severní Moravě, ve středních Čechách a na jižní Moravě. Nejvyšší loni vyhraná částka byla 54,6 milionu korun, doplnil Zikmund.   ktp kš  