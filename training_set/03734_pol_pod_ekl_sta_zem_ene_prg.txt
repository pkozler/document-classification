 Nad současnou pražskou čistírnou by mohl vyrůst studentský kampus  --------------------    Ke zpravodajství: FOTO/aktuality   --------------------    Praha 19. ledna (ČTK) - Nad současnou ústřední čistírnou odpadních vod na Císařském ostrově by mohlo vzniknout parkoviště pro 4000 aut a studentský kampus. Tvrdí to Jan Bouček, který má na pražské magistrátu přestavbu čistírny na starosti. Stejně jako nová vodní linka, která se postaví jako první, bude postupně zakryt i současný provoz. Nad ním tak budou volné pozemky.   Přestavba čistírny bude mít několik etap. Nejprve bude vystavěna nová vodní linka, na kterou se převede současný provoz. Pak bude odstavena současná čistírna, kterou město opraví. Následně se také bude muset vyřešit, jak bude město likvidovat kaly, které čistěním vzniknou.   Nad novou čistírnou vznikne park, podle pražského primátora Bohuslava Svobody bylo zadání takové, že lidé nesmí poznat, že přešli ze Stromovky nad čistírnu. Zakryta bude posléze i současná čistírna. O tom, co nad ní vyroste, ale nebylo podle Boučka dosud rozhodnuto.   Podle Boučka je jedním z návrhů vznik parkoviště pro 4000 aut, které by mohli využívat návštěvníci zoologické zahrady. Oba břehy by také spojila lávka pro pěší. Nad parkovištěm by podle Boučka mohl vyrůst ještě studentský kampus, který by byl čistírnou přímo vyhříván. "Tím bychom využili teplo, které budeme dostávat ze znečištěné vody a likvidace kalů," poznamenal Bouček.   Náklady na novou a starou čistírnu a na přítokové potrubí se podle Boučka vyšplhají na 9,2 miliardy korun. Další miliardy bude stát likvidace kalů. Podle Boučka ale není možné tuto cenu zatím odhadnout.   Až město tuto rozsáhlou stavbu dokončí, bude postupně odstavovat pobočné čistírny a jejich provoz převede na tuto ústřední. Podle Boučka běžní Pražané dokončení čistírny nepoznají, projeví se to spíše v kvalitě vody ve Vltavě a následně v Severním moři. Podle Svobody je možné, že se ale následně zvýší cena vodného a stočného.   V současnosti Praha řeší výstavbu nové vodní linky, na tuto akci vypsala tendr v hodnotě přes šest miliard korun. Tendr ale kritizovala opozice, prý má velký korupční potenciál a kvůli přísným požadavkům na uchazeče příliš omezuje možný počet zájemců. Tento týden proto vedení města rozhodlo, že výběrové řízení bude přepracováno a termín pro podávání přihlášek se tak posune do poloviny dubna.   Hlavní město má územní rozhodnutí na celou čistírnu, nyní očekává vydání stavebního povolení na první etapu stavby. Podle Boučka bude celkem vydáno sedm stavebních povolení, zvlášť se totiž bude řešit nový provoz, současná čistírna i likvidace kalů.   Praha by mohla na přestavbu čistírny získat asi šest miliard korun z evropských peněz, o možném přidělení dotace začnou příští týden zástupci Prahy jednat v Bruselu. Přestavbu čistírny by mělo město stihnout do roku 2016, operační program, z kterého chce Praha peníze získat, totiž končí v roce 2013. Peníze je možné z něj čerpat, ještě dva roky poté.   Šárka Dvořáková mal  