 J&amp;T Banka ve čtvrtletí zvýšila čistý zisk na 133,5 milionu korun  Praha 5. května (ČTK) - Tuzemská J&amp;T Banka v prvním čtvrtletí vykázala čistý zisk 133,5 milionu korun, což je v meziročním srovnání nárůst o 6,5 procenta. Za zlepšením je především zvýšení výnosů z poplatků. Bilanční suma banky vzrostla o 12 procent na více než 49 miliard korun. Banka o tom dnes informovala ČTK v tiskové zprávě.   Provozní zisk banky v prvním čtvrtletí stoupl meziročně o sedm procent na více než 200 milionů korun. "Růst za první čtvrtletí letošního roku byl dán zejména poplatkovými výnosy, které meziročně vzrostly téměř trojnásobně. Nejvíce narostly poplatky za obchodování s cennými papíry, což je dáno rostoucí aktivitou našich klientů na kapitálových trzích," uvedl generální ředitel banky Štěpán Ašer.   Čisté úrokové výnosy stouply o 12 procent na více než 293 milionů korun díky růstu úrokových marží. Čistý výnos z poplatků a provizí banka zvýšila ve čtvrtletí na 55,7 milionu korun z loňských necelých pěti milionů korun.   Objem poskytnutých úvěrů ve čtvrtletí stoupl meziročně o čtvrtinu na 29 miliard korun. Celkový objem vkladů meziročně vzrostl o 13 procent na 42,1 miliardy korun.   J&amp;T Banka patří do finanční skupiny J&amp;T a poskytuje služby privátního bankovnictví a specializované financování v oblasti realit a podnikových akvizic. S cennými papíry obchoduje pro soukromé investory. V ČR je J&amp;T Banka od roku 1998, působí i na Slovensku, ve Švýcarsku, v Rusku a na Barbadosu.   sos dvd  