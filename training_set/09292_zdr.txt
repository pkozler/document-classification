 Lidé mohou hlasovat v anketě o nejoblíbenějšího lékaře roku 2010  Praha 21. ledna (ČTK) - I v době hromadných výpovědí nemocničních lékařů v odborové akci Děkujeme, odcházíme mohou lidé hlasovat v anketě Unie pacientů o nejoblíbenějším lékaři roku 2010. Občanské sdružení pořádá letos třetí ročník ankety, aby zvýšilo prestiž lékařského povolání a dalo pacientům i odborné veřejnosti možnost ocenit profesní i lidské kvality lékařů, sdělil ČTK předseda unie Jiří Hlaveš.   Hlasy je možné zasílat až do 14. března přes internetovou stránku  www.lekarroku.cz  nebo hlasovacími lístky, které najdou pacienti v jednotlivých zdravotnických zařízeních. Lze také poslat SMS zprávu na číslo 9000610.   Pacienti mohou hlasovat v kategoriích lékař lůžkového zařízení, praktický lékař a lékař specialista. Odborné a zájmové lékařské organizace budou nominovat lékaře na udělení Jesseniovy ceny za největší přínos pro pokrok v medicíně, Hippokratovy ceny za čin lidskosti a ceny za celoživotní přínos medicíně. Zvláštní ocenění Unie pacientů dostane lékař, který v uplynulém roce zásadním způsobem podpořil pacienty v tíživých životních situacích, uvedl Hlaveš.   Unie pacientů má přes 15.000 členů ve věku od 18 do 86 let, kteří trpí léčitelnými i neléčitelnými nemocemi. Zabývá se osvětou a pořádá také celorepublikové veřejné sbírky na podporu jednotlivých sdružení, která se zabývají různými onemocněními.   Loni hlasovalo v anketě téměř 40.000 pacientů, ceny se předávaly na Nové scéně Národního divadla. Ocenění si odnesl například v kategorii nejlepší lékař lůžkového zařízení přední český odborník na transplantace srdce profesor Jan Pirk. Zvláštní ocenění Unie pacientů dostal humanitární program MEDEVAC, který pomáhá vážně nemocným dětem z oblastí postižených válkou či přírodní katastrofou.   nam mkv    