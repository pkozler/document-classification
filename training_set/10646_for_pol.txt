 Izraelskou vládu posílili odštěpenci ze Strany práce  Jeruzalém 19. ledna (ČTK) - Izraelskou vládu dnes posílili odštěpenci ze Strany práce, která v pondělí po odchodu jejího šéfa Ehuda Baraka opustila kabinet. Noví ministři by měli ještě dnes složit přísahu v parlamentu. Premiér Benjamin Netanjahu vyjádřil uspokojení, že vláda vychází z vnitřní krize labouristů posílena.   Ministra obrany Baraka, který v pondělí ze Strany práce vystoupil, následovali další čtyři labouristé. Společně založili novou parlamentní frakci, která se má stát základem nové politické strany. Bude se jmenovat Nezávislost (Acmaut) a má být podle Baraka centralistická, sionistická a demokratická.   Labourističtí ministři, kteří zůstali straně věrní, následně podali demisi. Odešli ministr sociálních věcí Jicchak Herzog, ministr pro menšiny Avišaj Braverman a ministr průmyslu, obchodu a zaměstnanosti Benjamin ben Eliezer.   Dosavadní Barakův náměstek na ministerstvu obrany Matan Vilnai se ujímá ministerstva pro pasivní obranu. Dosavadní ministr zemědělství Šalom Simhon se ujme resortu průmyslu, obchodu a zaměstnanosti a ujme se i agendy menšin. Náměstkyně ministra průmyslu, obchodu a zaměstnanosti Orit Nokedová převezme ministerstvo zemědělství.   S poslankyní Einat Vilfovou má formace Nezávislost v parlamentu o 120 místech pět křesel a s čtyřmi ministry se stává nejvíce zastoupenou skupinou ve vládě.   Krok této pětice neohrozil postavení vládní koalice, která si může dovolit i případný odchod Strany práce do opozice. Bez zbylých osmi labouristů se nynější 74členná vládní většina v parlamentu sníží na 66.   Barak byl v letech 1999 až 2001 také premiérem, ale jako ministr obrany koncem roku 2008 souhlasil s ofenzivou proti palestinskému pásmu Gazy. Za necelý měsíc bojů při ní zahynulo na 1400 Palestinců. V čele Strany práce byl dvakrát, naposledy od roku 2007.   rv mik  