 Řeky se opět rozvodňují, nejvíc v povodí Berounky, Sázavy a Labe  Praha 13. ledna (ČTK) - Hladiny řek kvůli oblevě opět stoupají, v příštích hodinách meteorologové čekají vzestup hlavně v povodí Berounky, Sázavy a na přítocích středního Labe. Toky se ale mohou rozvodnit v celých Čechách, Český hydrometeorologický ústav (ČHMÚ) proto bude průběžně zpřesňovat předpovědi.   "Hladiny většiny sledovaných toků jsou v současné době na vzestupu v důsledku většího množství srážek a nadprůměrných teplot, které způsobují rychlé odtávání sněhové pokrývky. Největší vzestupy jsou na tocích v povodí horní Berounky, na Cidlině a v povodí Ohře," uvedl ústav.   V příštích hodinách ale budou stoupat hladiny na většině toků. Například Úslava v Prádle na Plzeňsku už dnes dopoledne dosáhla druhého povodňového stupně, je to ale způsobeno odpouštěním rybníka. Stejná situace je i na Ohři v Ústeckém kraji. V Lounech výška hladiny řeky dosáhla 465 centimetrů, jde však o vypouštění vody z Nechranické přehrady, kterým se vodohospodáři připravují na vlnu deště a tání. Na Labi platí první povodňový stupeň, výška hladiny 501 centimetrů nikoho neohrožuje.   Až do příštího týdne budou denní teploty stoupat k osmi stupňům Celsia, pod bod mrazu neklesne rtuť teploměru ani v noci. Kromě oblevy navíc řeky rozvodní i vydatné dešťové srážky, pršet by mělo do soboty.   kli rot  