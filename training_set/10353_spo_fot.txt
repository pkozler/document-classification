 Žižkovští na dálku fandí Mikolandovi, trenér doufá v jeho návrat  Praha 19. ledna (ČTK) - Také druholigový klub Viktoria Žižkov s napětím a nadějemi sleduje příběh Petra Mikolandy, který minulý týden absolvoval transplantaci ledviny a po úplném uzdravení by se rád vrátil na fotbalový trávník. Mikolanda je stále hráčem Žižkova a trenér Martin Pulpit by v budoucnu bývalého útočníka reprezentační jednadvacítky chtěl znovu vidět v týmové šatně. I když dobře ví, že před šestadvacetiletým útočníkem je při návratu dlouhá cesta.   Pulpit se v pátek chystá Mikolandu navštívit v pražském IKEMu, kde hráč transplantaci ledviny, kterou dostal od své matky, podstoupil. "Důležité je, aby zvládl nejbližší dny po operaci. Já pořád doufám v jeho návrat," řekl dnes Pulpit po utkání Tipsport ligy s Jabloncem, v němž druholigový tým překvapil a vyhrál 2:1.   Mikolanda s týmem trénoval během podzimu ještě před transplantací a podle svých slov si věřil, že se do přípravy zapojí úplně. Pulpit byl ale proti tomu, aby hráč absolvoval maximální zátěž nebo se dokonce objevil v soutěžním zápase. Po transplantaci se podle Pulpita může situace změnit.   "Petr i při těch několika trénincích ukázal, že to je pořád výborný fotbalista. Ale pořád tvrdím, že je dobře, když nešel do zápasu. Byl by to až příliš velký risk. Teď to může být o něčem jiném," uvedl Pulpit.   Přál by si, aby Mikolanda šel ve stopách chorvatského útočníka Ivana Klasniče, který se také po transplantaci ledviny vrátil k vrcholovému sportu. "A to hraje anglickou ligu za Bolton. Když dostaneme od lékařů potvrzení, že se Petrovým startem nic neriskuje, na hřiště ho pustím. Když tam ale bude minimum rizika, neudělám to," prohlásil Pulpit.   Šéf žižkovského klubu Luděk Vinš v první řadě doufá v Mikolandovo úplné uzdravení, návrat k profesionální kariéře prý není tak podstatný. "Petr teď svede svůj největší životní boj. Ale je to mladý kluk plný sil a pevně věřím, že se mu to povede. Teď přichází to nejdůležitější období a hlavní je, aby byl úplně zdráv. Když se vrátí k velkému fotbalu, tak to už bude spíš takový velký bonus. Ale není to to nejdůležitější," řekl ČTK Vinš.   Mikolanda, který se po přerušení hráčské kariéry kvůli zdravotním problémům začal ve Viktorii věnovat trenérské práci u mládeže, má podle Vinše dveře na Žižkov pokaždé otevřené. "Záleží všechno na tom, jaký bude jeho stav. Samozřejmě může pomoci našemu seniorskému týmu, to by bylo ze všeho nejlepší, protože fotbal hrát nezapomněl. Když to nepůjde takhle, může pořád trénovat nebo dělat funkcionářskou práci. Přínosem bude, to už dokázal před operací," řekl Vinš.   gmt ura   