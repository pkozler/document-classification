 Osvobození si v Netolicích připomenou bitvou na nádraží  --------------------    Ke zpravodajství: ilustrační FOTO ve Fotobance  ID foto:  FO00397661 ,  FO02111221    --------------------    Netolice (Prachaticko) 4. května (ČTK) - Kluby vojenské historie chystají na Den vítězství na nádraží v Netolicích bitvu mezi okupačními a spojeneckými vojsky. Na náměstí, kde se na konci druhé světové války setkala americká a sovětská vojska, se pak uskuteční oslavy konce války, řekl ČTK starosta Netolic Oldřich Petrášek.   V roce 1945 osvobodila město 26. pěší divize armády USA. Byla zde podepsána i dohoda o demarkační linii mezi americkou a Rudou armádou. Linie vedla od Vyššího Brodu, přes Netolice směrem na Vodňany a Písek. Bitva na nádraží je ale smyšlená, neuskuteční se podle historických událostí.   "Podle scénáře revoluční gardy přepadnou na nádraží v Netolicích německou hlídku a zajmou ji. Vtom se od Českých Budějovic přiblíží opevněný vlak s vojáky wehrmachtu a jednotek SS. Dojde k bitvě, ve které německá přesila zmasakruje partyzány i četníky a jednoho amerického vojáka, který bude představovat vyslanou hlídku," řekl ČTK jeden z pořadatelů Pavel Kosmata. Američané pak povolají pomoc Rusů. Němce zpacifikují a členové revoluční gardy je postřílejí u zdi.   K dnešku potvrdila účast asi stovka členů klubů vojenské historie. Diváci budou moci sledovat na vagónech, na nádraží i v ulicích města třeba tahače děl, protiletadlové kanony, těžké kulomety a vojenské německé motorky i ruský obrněný vůz. Z klubů se tam sjedou vojáci v uniformách Luftwaffe, wehrmachtu, SS, protektorátního četnictva, revolučních gard i rudoarmějců. Na trať České Budějovice - Netolice bude vypraven zvláštní parní vojenský vlak. Loni se obdobná akce konala na Kubově Huti a měla podle Kosmaty velký úspěch.   Vojenský vlak vyjede z Českých Budějovic v 10:20, diváci ho mohou sledovat na trati přes Hlubokou nad Vltavou a Zliv do Dívčic. Ve vlaku budou pouze účinkující. Pro diváky bude vypraven zvláštní motorový spěšný vlak.   Diváci budou na nádraží vpuštěni ve 13:30 za symbolické vstupné na střelivo pro spolky. Ve 14:10 bude prostor uzavřen. Po ukončení bitvy se uskuteční setkání na netolickém náměstí. Večer bude lampionový průvod a ohňostroj. Více informací organizátoři uvádějí na  www.cd.cz/jiznicechy  a webu města.   mi jnd  