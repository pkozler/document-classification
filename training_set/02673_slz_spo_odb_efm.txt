 HN: Hušák má podle smlouvy nárok na odstupné v desítkách milionů  Praha 2. června (ČTK) - Generální ředitel a předseda představenstva loterijní společnosti Sazka Aleš Hušák by měl v případě odchodu z loterijní firmy dostat odstupné v řádech desítek milionů korun, píšou dnešní Hospodářské noviny (HN). Odvolávají se na zdroj, který je obeznámený s jeho manažerskou smlouvou. Podle listu je vysoké odstupné jedním z důvodů, proč Hušák dál formálně Sazce šéfuje. Informace listu odmítl komentovat. Sazka je od pondělí v konkurzu, společnost převzal insolvenční správce Josef Cupka.   Hušákovu manažerskou smlouvu dostali ve středu do rukou Cupkovi lidé. Podle zdroje měl Hušák v Sazce roční plat 15 milionů korun, přibližně milion korun je prý základní mzda, tu ale dál zvyšují nefinanční benefity. "Až 150 milionů ročně stál provoz Hušákovy kanceláře. Z peněz Sazky se hradily jeho cesty letadlem, dva bentleye, osobní kuchař či ochranka pro manželku," řekl HN zdroj. K tomu šéf Sazky pobíral několikamilionové roční odměny, jež mu schvalovalo představenstvo. Naposled to bylo letos v lednu, kdy už Sazka čelila insolvenčnímu řízení, uvedl deník.   Hušák odmítl informace listu komentovat. "Pracovní smlouva je důvěrný dokument mezi zaměstnancem a zaměstnavatelem, takže o ní nebudu mluvit," sdělil. Sdílnější nebyl ani Cupka či nedávno odvolaný místopředseda představenstva Sazky Roman Ječmínek, který dnes pracuje pro Cupku. Deníku to nechtěli potvrdit ani zástupci věřitelských firem.   Pokud se Cupka nebo věřitelé s Hušákem nedomluví na nějaké formě kompromisu, budou ho muset nechat ve funkci i s jeho vysokým platem a podle listu riskovat, že bude mít k dispozici cenné interní informace. V případě, že by mu Sazka odstupné, na jehož vyplacení nemá peníze, přiznala, stal by se Hušák věřitelem Sazky a tím pádem by měl nárok na podíl z rozprodeje majetku, upozorňuje list.   fsl  