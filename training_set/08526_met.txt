 Berounku v Černošicích stále blokují ledové kry  Černošice (u Prahy) 6. ledna (ČTK) - Berounku v Černošicích u Prahy stále blokují ledové kry, kvůli nimž se zvedla vodní hladina. Hasiči situaci celou noc sledovali. Hladina řeky se přes noc výrazně nezměnila. Situace je stabilizovaná, záležet bude na dalším vývoji počasí, řekla dnes ČTK místostarostka Daniela Göttelová (Věci černošické).   Podle ní by se situace na řece mohla zhoršit kvůli avizovanému oteplení, které by mohlo hladinu opět zvýšit. Podle  internetových stránek místních dobrovolných hasičů  řeka nad ledovou bariérou v noci pulzovala v řádu centimetrů. "To znamená, že si voda hledá cestu a je to pro nás pozitivní jev," uvedli hasiči na webu. Krátce po 8:00 hladina podle nich stoupla o 15 centimetrů.   Bariéra se na Berounce vytvořila v pátek 31. prosince odpoledne mezi jezem Mokropsy a ulicí Ke hřišti. Voda nad touto bariérou stoupla zhruba o metr a pulzovala. Povodňová komise proto vyhlásila stav pohotovosti, který byl zrušen v pondělí 3. ledna. Ve středu byl ovšem vyhlášen znovu kvůli souvislé ledové bariéře o délce 1,7 kilometru.   Podobné problémy byly v Černošicích i před rokem. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   mar mol  