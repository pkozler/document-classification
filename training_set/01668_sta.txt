 Ceny realit na Slovensku spadly na více než tříleté minimum  Bratislava 4. května (ČTK) - Ceny domů a bytů na Slovensku v prvním letošním čtvrtletí spadly na nejnižší úroveň za více než tři roky. Průměrná cena metru čtverečního meziročně klesla o 2,5 procenta na 1264 eur (30.553 korun). Vyplývá to z údajů, které dnes zveřejnila Národní banka Slovenska (NBS).   "Aktuálně průměrné ceny domů a bytů korespondují zhruba s jejich průměrnými cenami ve třetím čtvrtletí 2007," uvedla centrální banka. Ceny za celou zemi klesly přesto, že zdražení v porovnání se závěrem loňska nastalo v šesti z osmi krajů. "Snížení průměrných cen v Bratislavském a Trnavském kraji mělo takovou váhu, že se snížily i celkové ceny nemovitostí na bydlení za celé Slovensko," dodala NBS. Ve slovenské metropoli a v jejím okolí jsou ceny bytů a domů zhruba dvojnásobně dražší než v ostatních méně rozvinutých regionech země.   Za zlevněním realit stály hlavně rodinné domy. Ceny bytů se v prvním letošním čtvrtletí snížily jen nepatrně, jednopokojové byty dokonce mírně zdražily.   Ceny realit v zemi po předchozím výraznějším nárůstu klesají prakticky nepřetržitě od poloviny roku 2008. Po propuknutí světové hospodářské krize banky zpřísnily pravidla při poskytování půjček a výrazně stoupla nezaměstnanost. To se vedle snížení cen projevilo mimo jiné ve vyšším počtu neprodaných bytů v novostavbách. Loni sice slovenské banky zaznamenaly oživení zájmu o financování nákupu realit na bydlení, zopakování boomu ze začátku století se ale neočekává.   boa dvd  