 Škoda znovu zvažuje montáž vozů i v ruském Nižném Novgorodu  Moskva 13. ledna (zpravodaj ČTK) - Česká automobilka Škoda Auto by mohla v Rusku nejen vyrábět své vozy v Kaluze u Moskvy, ale montovat je také v továrně GAZ v Nižném Novgorodu na Volze. Záměr však znovu zvažuje. Mezitím totiž ruská vláda schválila nová pravidla pro montáž aut v zemi, které podmínky pro takový podnik značně zhoršují. ČTK to dnes řekl vedoucí ruského zastoupení mladoboleslavské automobilky Petr Janeba.   "Škoda měla veliký zájem, ale nová pravidla jej ochladila. Až vše znovu spočítáme, budeme dále jednat," uvedl Janeba. O možnosti přesunout ruskou výrobu škodovek z Kalugy do města na Volze se dnes zmínil hospodářský list Vedomosti, podle kterého GAZ hledá novou práci pro své linky.   Podnik, který patří do impéria miliardáře Olega Děripasky, se původně chystal vyrábět až 160.000 sedanů Volga Siber ročně. Ale kvůli slabému odbytu se po dvou letech a vyrobení několika tisíc kusů výroba loni na podzim zastavila.   GAZ se koncem loňského roku dohodl s koncernem Daimler na montáži 25.000 dodávek Mercedes Sprinter a teď jedná o využití zbývající kapacity s koncerny General Motors (GM) a Volkswagen (VW), jehož součástí je i Škoda. Domluvit by se chtěl už do konce února.   Ale podle deníku "rozhovory jsou daleko od završení a nemusí skončit úspěšně". Zatímco GM a GAZ se zdržují komentáře, nejmenovaný představitel VW jen poznamenal, že rozhodnutí firma přijme po analýze nových pravidel pro montáž aut v Rusku.   Ruská vláda se zpřísněním pravidel pro jednoduchou montáž snaží zvýšit podíl výroby v zemi, která po prudkém propadu znovu zažívá hlad po nových automobilech. Prodejci si stěžují, že jim nestačí auta od výrobců. Na některé vozy zákazníci zase musejí měsíce čekat a zahraniční koncerny otevírají či připravují v Rusku nové továrny.   Kupříkladu japonská Toyota, která dosud v zemi vyrábí jen 25.000 vozů ročně, podle Vedomostí prý míní v nejbližších letech ruskou produkci ztrojnásobit. Její nový závod by měl mít přitom výrobní kapacitu až 150.000 aut ročně.   Rusko bylo ještě v roce 2008 na nejlepší cestě stát se co do počtu prodaných aut největším trhem v Evropě. Poté však zemi prudce zasáhla finanční a ekonomická krize, která způsobila recesi, tisíce lidí připravila o práci a zhoršila přístup k úvěrům. Prodej aut v zemi se tak předloni propadl o 49 procent.   Odbyt však začal znovu růst, a to i díky šrotovnému od vlády. Od března Rusové mohli při nákupu nového automobilu smontovaného v místních závodech získat prémii 50.000 rublů (zhruba 31.000 Kč) za odevzdání vozu staršího deseti let.   Největší domácí automobilce tak loni stoupl prodej jejích vozů Lada o 48 procent na 517.147 aut. Díky šrotovnému AvtoVAZ prodal 221.584 vozů, což je téměř polovina celkové produkce.   Podnikatelské sdružení AEB minulý měsíc uvedlo, že prodej automobilů v Rusku za leden až listopad stoupl meziročně o 28 procent na 1,7 milionu. Údaje za celý loňský rok má sdružení zveřejnit dnes. AEB dříve předpověděl, že prodej by se meziročně měl zvýšit o 30 procent na 1,9 milionu vozů.   Škoda Auto v Rusku od ledna do listopadu zvýšila prodej meziročně o 38 procent na 41.520 vozů. Podle Janeby by se prodalo i více vozů, ale výrobní kapacity nestačily uspokojovat poptávku, a tak "je vyprodáno na několik měsíců dopředu". Odhadl, že do konce roku se podaří prodat okolo 45.500 škodovek, ale pro příští rok, kdy továrna v Kaluze poběží na dvě směny, už počítal se 70.000 vozy a tříprocentním podílem na ruském trhu.   msk dvd  