 V Táboře jezdí nové linky MHD do centra města  Tábor 31. ledna (ČTK) - V Táboře jezdí od dnešního dne poprvé v historii linky městské hromadné dopravy do centra na Žižkovo náměstí. Nové minibusy mají pohon na stlačený zemní plyn, řekl ČTK Erazim Troch z dopravního odboru táborské radnice.   Cestující přepraví do centra města nové linky číslo 60 a 61. Spojují centrum města s autobusovým nádraží nebo částmi Čelkovice a Maredův vrch.   Na trasách jezdí pouze minibusy, dlouhé 7,5 metru. "Museli jsme zvolit tyto kratší dopravní prostředky, protože s jinými by řidiči v úzkých ulicích kolem náměstí těžko manévrovali," uvedl Troch. Minibus má kapacitu 30 cestujících - 15 míst k stání a 15 k sezení.   Nové linky, které projíždějí třeba i po třídě 9. května, která doposud fungovala spíše jako pěší zóna, budou cestující přepravovat všech sedm dní v týdnu. Od pondělí do pátku budou jezdit od 06:30 do 22:30, o víkendu od 07:30 do 21:30.   Minibusy se staly dalšími dopravními prostředky táborské MHD, které mají pohon na stlačený zemní plyn. Produkují tedy méně škodlivin a jsou tišší než klasické naftové vozy. "Náš výhledový záměr je takový, že by v budoucnu jezdily všechny linky MHD na stlačený zemní plyn," řekl Troch. Podle něj by díky tomu mohly být náklady na provoz městské hromadné dopravy nižší, jelikož cena stlačeného zemního plynu je příznivější než cena nafty.   rek snm  