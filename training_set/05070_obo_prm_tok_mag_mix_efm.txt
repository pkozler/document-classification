 Zisk majitelé obchodů s oděvy Zara stoupl o deset procent  Madrid 15. června (ČTK) - Čistý zisk největšího světového maloobchodního prodejce oděvů Inditex v prvním fiskálním čtvrtletí stoupl o deset procent na 332 milionů eur (osm miliard Kč). Firmě pomohl růst na rozvíjejících se trzích, který vyrovnal pokles v Evropě. Inditex, který mimo jiné vlastní řetězec obchodů s oděvy Zara, to uvedl v dnešním prohlášení.   Tržby se za tři měsíce do konce dubna zvýšily o 11 procent na 2,96 miliardy eur. Bez zahrnutí vlivu změn směnných kurzů rostly stejným tempem. Hrubý zisk se zvýšily o devět procent na 1,74 miliardy eur.   Inditex otevřel ve čtvrtletí 110 nových obchodů ve 29 různých zemích. Mezi nimi byl i první obchod Zara v Austrálii. Na konci dubna tak firma měla v 78 zemích světa 5154 obchodů. Do konce roku chce Inditex otevřít své první obchody v Jihoafrické republice, Peru a na Tchaj-wanu.   Inditex kromě řetězce Zara provozuje i další řetězce, jako Massimo Dutti, Pull and Bear, Oysho nebo Bershka. Od šestého září chce společnost pustit ve vybraných evropských zemích internetový prodej pro své značky Massimo Dutti, Pull and Bear, Bershka, Stradivarius, Oysho a Uterqüe. Svoji internetovou prodejnu v Evropě má již řetězec Zara, který chce nákupy přes internet od září rozšířit i do USA.   Inditex vlastní nejbohatší Španěl Amancio Ortega. První prodejna Zary byla otevřena v roce 1975 ve španělské Coruně. V prosinci 1988 podnik zahájil prodej mimo Španělsko, a to v Portugalsku. V České republice začal působit v roce 2001.   irl mha  