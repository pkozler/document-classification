 Akcie v západní Evropě mírně zpevnily, sestoupily ale z maxima  Londýn 6. ledna (ČTK) - Akcie na burzách v západní Evropě dnes pokračovaly v růstu a přestože v závěru obchodování začaly z více než dvouletých maxim sestupovat, mírný zisk nakonec obhájily. Celkově příznivé náladě na trhu uškodila statistika ze Spojených států, která trochu zchladila vysoká očekávání, která mají investoři ohledně pátečních údajů z amerického trhu práce.   Panevropský index FTSEurofirst 300 zpevnil o 4,77 bodu a den uzavřel vyšší o 0,42 procenta na 1147,23 bodu. Během dne ale vystoupil až nad 1154 bodů, což byla jeho nejvyšší hodnota od poloviny září 2008. Loni přidal více než sedm procent po růstu o 26 procent v roce 2009.   "Investoři očekávají, že v pátek uvidí ve zprávě o tvorbě pracovních míst mimo zemědělský sektor velmi dobrá čísla. A pokud dostaneme neuvěřitelná čísla, pak to může znamenat hrozbu pro QE2," podotkl analytik společnosti City Index Joshua Raymond.   Zkratkou QE2 se označuje druhá fáze kvantitativního uvolňování měnové politiky, k níž na konci loňského roku přistoupila americká centrální banka (Fed). Vedlo ji k tomu příliš slabé oživení ekonomiky a nepříznivá situace na trhu práce. Pokud se ale trh práce začne zlepšovat, pak by mohl Fed začít podporu ekonomice postupně omezovat.   Ve středu byla v USA zveřejněna zpráva o velmi silné tvorbě pracovních míst v soukromém sektoru. Dnešní data ale vrátila investory do reality, protože počet nových žádostí o podporu v nezaměstnanosti byl naopak vyšší, než se čekalo. Analytici ale tvrdí, že celkový obraz postupného zlepšování situace na trhu práce se tím nezměnil.   V Evropě byl dnes zájem především o akcie pojišťoven, jejichž souhrnný index přidal 1,8 procenta. Ztrátám se naopak nevyhnul výrobce kabelů Draka Holding, jehož akcie tak reagovaly na zprávu, že čínská společnost Xinmao ztratila o podnik zájem. Nizozemskou kabelovnu by tak mohl získat italský rival Prysmian.   spr jw  