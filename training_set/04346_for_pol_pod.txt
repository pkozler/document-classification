 Senát má na zahraniční cesty o 1,5 milionu korun méně než loni  Praha 28. ledna (ČTK) - Senát má letos na zahraniční cesty o 1,5 milionu korun méně v porovnání s loňskem. Snížení na 14,5 milionu korun se dotkne jak výborů a komisí horní komory, tak jejího vedení. Nejcitelněji se podle informací ČTK týká zahraničního výboru, který na své mise dostal o 100.000 korun méně. U ostatních pokles představuje většinou 50.000 korun. Výjimkou je senátní komise pro krajany, které zůstalo na cesty půl milionu korun.   Zahraniční výbor bude moci letos procestovat 1,25 milionu korun, stejně jako výbor pro záležitosti EU. Hospodářský výbor má na ekonomickou diplomacii 1,1 milionu korun, ostatní čtyři odborné výbory po 850.000 korunách. Předseda Senátu Milan Štěch (ČSSD) bude mít na své diplomatické aktivity 1,15 milionu korun, pět místopředsedů horní komory dohromady 1,6 milionu korun, zbývající senátní komise celkem 700.000 korun a stejná částka byla zachována jako rezerva.   Jednotlivé zahraniční cesty bude schvalovat organizační výbor průběžně. Potvrdil už například šestidenní cestu zástupců zahraničního a hospodářského výboru do Jeruzaléma na konferenci parlamentních zástupců zemí EU a Izraele (EFI), na kterou vyrazí 3. února. Tříčlenná delegace zahraničního výboru pojede 16. února na devítidenní misi do Peru, kde má mimo jiné jednání na ministerstvech zahraničí a obrany.   Loni Senát na své diplomatické aktivity nevyčerpal celou částku, zhruba tři miliony korun ušetřil. Důvodem byly podzimní senátní volby. O rok dříve, kdy Česko po šest měsíců předsedalo Evropské unii, Senát na zahraniční cesty vyplatil přes 18 milionů korun, tedy prakticky celou plánovanou částku.   Letošní senátní rozpočet na mise do ciziny je ve srovnání s loňskem nižší o zhruba šest procent. Sněmovna má meziročně o deset procent nižší rozpočet na cesty, vyčlenila na ně 25,5 milionu korun. Sněmovní výbory dostaly dohromady 12 milionů korun (senátní sedm milionů korun). Poslanci ze stálých delegací v meziparlamentních orgánech pak mají k dispozici deset milionů korun, jejich kolegové ze Senátu 2,85 milionu korun.   mhm mkv  