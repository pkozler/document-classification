 Výstava v Mělníku propojí archeologii, Slovany a současnost  Mělník 2. května (ČTK) - Regionální muzeum Mělník připravuje výpravnou výstavu Slované - Střední Polabí a Dolní Povltaví v raném středověku. Expozice přiblíží období raného středověku přibližně od 7. do 12. století. Návštěvníky seznámí interaktivní formou s kulturou Slovanů, sdělila ČTK mluvčí mělnického muzea Renata Brtníková.   "Snahou výstavy je propojit archeologické reálie s jedinečnou možností prožít si alespoň část dne v duchu starých Slovanů," uvedla mluvčí. Dominantní částí výstavy bude rekonstrukce části slovanské osady s hospodářským zázemím. Doplní ji nálezy keramiky, šperků, zbraní a dalších kovových předmětů. Předměty pocházejí z významných regionálních archeologických lokalit, jako jsou Hradsko, Tišice a Vepřek.   Návštěvníci výstavy si budou moci vyzkoušet repliky oděvů a doplňků, prozkoumat obydlí a jeho vybavení či si zkusit tkalcovské techniky. "Pro školy připravujeme pestrý doprovodný program, v němž se v rolích obyvatel osady a průvodců představí mělničtí muzejníci," doplnila mluvčí. Chybět nebudou oblíbená hra na archeologa i možnost zhotovit si typickou ozdobu.   Součástí výstavy budou také výtvarné práce žáků Základní umělecké školy Mšeno, které vznikaly při archeologicko - kreativních pracovních dílnách v prostorách muzea. S touto tématikou mají bohaté zkušenosti i žáci 7.B ze Základní školy Jindřicha Matiegky, veřejnosti se představí při slavnostním zahájení výstavy.   Expozice začíná 13. května, k vidění bude až do 3. července. Vernisáž se koná 12. května v 17:00.   zik hj  