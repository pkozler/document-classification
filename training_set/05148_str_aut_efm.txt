 Automobilka Audi rozhodne o výrobě v USA do roku 2015  Frankfurt nad Mohanem 19. ledna (ČTK) - Německý výrobce luxusních automobilů Audi se do roku 2015 rozhodne, zda zahájí produkci ve Spojených státech. Do té doby zvýší výrobní kapacity v jiných zemích, například v Maďarsku. Uvedla to dnes firma. Spojené státy zůstávají pro Audi významným trhem navzdory prudkému růstu poptávky v Číně.   Audi na rozdíl od německých konkurentů BMW a Mercedes zatím nemá v USA vlastní závod. Generální ředitel Audi Rupert Stadler nicméně nedávno uvedl, že firma by v USA mohla továrnu otevřít nebo využít tamní kapacity mateřské společnosti Volkswagen.   Firma Audi loni zvýšila prodej o zhruba 15 procent na rekordních 1,092 milionu vozů. Mateřská společnost Volkswagen, jejíž součástí je rovněž Škoda Auto, je největší automobilkou v Evropě a do roku 2018 se chce stát největším výrobcem automobilů na světě.   Volkswagen letos hodlá otevřít továrnu v americkém státě Tennessee. Závod by podle dřívějších informací měl stát miliardu dolarů (zhruba 18 miliard Kč) a vyrábět 150.000 vozů ročně.   pmh vju  