 Do Brna se chystají dvě velké bubenické show z Japonska  --------------------    Ke zpravodajství: FOTO ve Fotobance  ID foto: FO01353834, FO01353833, P200907280593001   --------------------    Brno 17. ledna (ČTK) - Do Brna se v příštích měsících chystají dvě velké bubenické show z Japonska. Oba orchestry, které pěstují a rozvíjejí osobitou japonskou rytmickou tradici, nejprve vystoupí v brněnském Janáčkově divadle a poté zavítají do Prahy. Bubeníci ze souboru Jamato do Česka přijedou v březnu, bubenická skupina Gocoo vystoupí v červnu. ČTK to zjistila z předprodejů a od promotérů.   Bubeníci souboru  Jamato  představují špičku stylu označovaného jako taiko, což je zároveň také název velkých japonských bubnů. Skupina vznikla v roce 1993 v prefektuře Nara, jedné z kolébek japonské kultury. Dnes má sedmnáct členů, kteří s tradičními japonskými bubny procestovali Asii, Evropu i Ameriku a ročně odehrají 200 koncertů.   Skupinu Jamato už české publikum zná, zatím poslední turné zde měla v roce 2009. Tentokrát své putování zahájí 6. a 7. března dvěma koncerty v Janáčkově divadle, o den později vystoupí v Kongresovém centru v Praze a 9. března završí turné koncertem v Ostravě.   Gocoo je jedenáctičlenný soubor vedený bubenicí Kaoly Asanovou, který tvoří sedm žen a čtyři muži; hrají na téměř 40 bubnů. "Výsledkem je hudební zážitek, který přesahuje hranice fantazie," uvedla na svém webu pořádající agentura  Brno koncert . V Janáčkově divadle v Brně se představí 14. června, o den později zahrají v Praze.   Bubeníci z Gocoo se striktně nedrží tradice. Starší prvky spojují s různými moderními hudebními žánry. Vystupují nejen v divadlech a koncertních síních, ale třeba i na technoparty nebo alternativních rockových festivalech. Hudba skupiny Gocoo se podle jejích  webových stránek  objevila v soundtracku filmové série Matrix, v řadě počítačových her a v reklamách předních japonských firem.   tmd jnd  