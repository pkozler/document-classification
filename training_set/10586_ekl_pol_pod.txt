 V Třebíči pokračuje sanace skalních masívů nad řekou Jihlavou  Třebíč 19. ledna (ČTK) - V Třebíči díky dosavadnímu teplému počasí pokračuje zabezpečování skalních masívů nad řekou Jihlavou. Odborná firma pracuje nad východním koncem židovské čtvrti. V závěru roku tam byly práce kvůli mrazu a sněhu přerušeny. ČTK to dnes oznámil mluvčí třebíčské radnice Ivan Přibík.   "Po odtěžení uvolněných kamenných bloků zafixovalo masiv na inkriminovaném místě 16 třímetrových a pět pětimetrových kotev," popsal mluvčí. V následujících dnech bude nutné ještě rozebrat asi 100 let starou kamennou terasu, která se nachází uprostřed svahu a postupně se rozpadá. Zásah bude kvůli těžko přístupnému terénu náročnější. Před snesením balvanů bude potřeba postavit záchytný plot z pletiva.   Třebíčská radnice má pro letošní rok na sanace svahů v rozpočtu 250.000 korun. Pracovat se bude převážně ve Chmelově ulici. "Skála naproti zimnímu stadionu byla před lety zabezpečena jako jedna z prvních, nyní už potřebuje další údržbu," uvedl Přibík. Bude například nutné odstranit náletové dřeviny a vyčistit záchytné sítě od napadaného štěrku.   Skalní masivy ve městě radnice zpevňuje už od roku 1993, na práce vynaložila z rozpočtu několik milionů korun. Postupuje přitom podle odborného geologického posudku. Zajištěny už byly svahy například v ulicích Kateřiny z Valdštejna, Cyrilova, Subakova a Chmelova, u lávky z Hasskovy zahrady do Zámostí nebo mezi ulicemi Obránců míru a Zdislavina.   bjr sap  