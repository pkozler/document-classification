 Čtvrtletní zisk japonské Hitachi vzrostl na čtyřnásobek  Tokio 11. května (ČTK) - Zisk japonské průmyslové skupiny Hitachi v posledním čtvrtletí jejího finančního roku vzrostl v meziročním srovnání na čtyřnásobek. Projevilo se v tom snižování nákladů a silný růst poptávky po průmyslové elektronice, jejímž je Hitachi největším japonským výrobcem. Firma dnes sdělila, že díky nižším nákladům překonala následky březnového zemětřesení   Čistý zisk skupiny, která vyrábí velké spektrum produktů od praček po jaderné reaktory, dosáhl za rok do konce března 18,7 miliardy jenů (3,9 miliardy Kč) proti 4,4 miliardy jenů za čtvrtletí o rok dříve. Za celý rok Hitachi vytvořila zisk 239 miliard jenů proti ztrátě 107 miliard jenů v předešlém roce.   Hitachi nyní restrukturalizuje své impérium asi 900 poboček a dceřiných firem a zbavuje se neziskových aktivit. V březnu skupina prodala divizi výroby pevných disků firmě Western Digital za 4,3 miliardy dolarů (72 miliard Kč).   Společnost nyní zhodnocuje dopady zemětřesení a ničivé vlny cunami z 11. března na světový trh jaderných reaktorů. Jadernou energetiku však Hitachi nadále pokládá dlouhodobě za růstový sektor, protože řada zemí se bude snažit rozvíjet energetiku a zároveň snižovat emise skleníkových plynů, řekl manažer firmy Takaši Mijoši.   Vzhledem k dopadům zemětřesení, které v Japonsku těžce narušilo dodávky meziproduktů a energie, firma neposkytla žádný odhad pro rok do března 2012. Analytici podle agentury Thomson Reuters však čekají mírný pokles čistého zisku na 216 miliard jenů.   hp dvd  