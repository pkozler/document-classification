 Nové služby nabízí svým chovancům moskevská vězení  --------------------    Ke zpravodajství: ilustrační FOTO ve Fotobance  ID foto: F201003100023201, F200905140100901, P200912180185701   --------------------    Moskva 16. ledna (ČTK) - Nové služby začala nabízet svým chovancům stará moskevská vězení tradičně známá svými neutěšenými podmínkami. Trestanci si mohou nechat do cel doručit zboží z vězeňského internetového obchodu a v jedné z těchto věznic bude již brzy za poplatek k dispozici dokonce i solárium. Uvedla to dnes agentura AP s odvoláním na oficiální zdroje.   "Příbuzní vězňů si otevřou naše webové stránky. ... Naši zaměstnanci pak vyřídí objednávku a doručí zboží do cel během tří dnů," citovala agentura Reuters zástupce moskevských věznic.    Internetový obchod  nabízí především potraviny, od ovoce a čokolády až třeba k devíti různým druhům sýra, ale je zde také možnost objednat například bibli nebo korán. Ke koupi je zde i 21 druhů cigaret, ovšem žádný alkohol. Služba je prý velice populární, měsíc od spuštění webu registruje v průměru 180 objednávek denně. Brzy má být tato internetová služba dostupná ve všech sedmi moskevských věznicích.   V moskevské věznici Butyrskaja budou zanedlouho k dispozici i solární lůžka, která zde budou zprovozněna u příležitosti oslav 240. výročí vzniku této trestnice. Solárium má podle vedení věznice kompenzovat nedostatek slunečního světla v tmavých celách. Vězni si však za umělé slunění budou muset zaplatit, a to deset rublů (asi šest korun) za minutu, což je v této zemi poměrně značná částka.   Butyrskaja je nechvalně známé vězení z 18. století, které v Moskvě stále ještě funguje jako největší vazební věznice. V jedné cele pro 30 lidí bývá i 120 vězňů. Na čtyři z nich pak připadá jedna palanda.   hro kš  