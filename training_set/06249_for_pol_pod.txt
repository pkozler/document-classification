 Dienstbier vytkl Klausovi, že volby vyhlásil před pohřbem otce  Praha 24. ledna (ČTK) - Možný kandidát ČSSD v doplňovacích volbách do Senátu na Kladensku Jiří Dienstbier považuje za nekorektní a necitlivé to, že prezident Václav Klaus vyhlásil jejich termín ještě před pohřbem jeho otce, zesnulého senátora za ČSSD. Jiří Dienstbier st. zemřel 8. ledna, poslední rozloučení s ním se konalo 14. ledna. Klaus vyhlásil doplňovací volby 11. ledna. Jejich první kolo se bude konat 18. a 19. března, kdy se mimo jiné uskuteční sjezd ČSSD, který bude volit předsedu strany.   "Prezident měl asi měsíc na to, aby doplňovací volby vyhlásil, a on spěchal a nepočkal ani na tátův pohřeb," řekl dnes Dienstbier v pořadu Českého rozhlasu 20 minut Radiožurnálu. Klausův postup označil za necitlivost vůči pozůstalým a schválnost vůči ČSSD. Klaus měl vyhlásit doplňovací volby až po jeho pohřbu, dodal. "Bylo to proto, že prezident chtěl vyhlásit volby na den, kdy máme sjezd. Že to byl takový drobný naschvál, a kdyby čekal do dalšího týdne, tak už by nestihl volby na termín sjezdu vyhlásit," prohlásil.   Dienstbiera podporuje jako kandidáta do Senátu vedení ČSSD. Její předsednictvo minulý týden doporučilo jeho nominaci středočeské krajské organizaci, která rozhodne tento čtvrtek. Středočeští sociální demokraté budou vybírat v tajné volbě z pěti kandidátů: kromě Dientsbiera to jsou Martin Houdek, Zdeněk Syblík, Kateřina Pancová a Ladislav Svoboda. Podle Sobotky i podle šéfa středočeské ČSSD Richarda Dolejše má Dienstbier šanci uspět a vrátit sociální demokracii nadpoloviční většinu hlasů v horní komoře.   Kandidát ČSSD se utká s primátorem Kladna Danem Jiránkem z ODS a se starostou Kmetiněvsi Luďkem Kvapilem z TOP 09 a Starostové. Kandidáta oznámilo rovněž uskupení Lepší Kladno, a to stomatologa Karla Protivu. Za KSČM uvažuje o kandidatuře starosta Drnku Zdeněk Levý, do klání chce vstoupit i bývalý majitel kladenských oceláren Vladimír Stehlík. Podle deníku Právo se možná do voleb zapojí rovněž Jana Bobošíková z politické strany Suverenita - blok Jany Bobošíkové. Přihlášky je třeba podat do deseti dnů, nejpozději v pondělí 31. ledna.   hš rot  