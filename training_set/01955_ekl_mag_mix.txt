 Sloní samička narozená v ostravské zoo dnes slaví měsíc života  --------------------    Ke zpravodajství: VIDEO; FOTO/aktuality; AUDIO   Doplnili jsme odkaz na video; text nezměněn.   --------------------    Ostrava 12. května (ČTK) - Největší atrakcí ostravské zoologické zahrady je nyní samička slona indického. Narodila se 12. dubna, právě dnes slaví měsíc života a její matka Johti se o ni vzorně stará. Slůně zatím nemá jméno, vybere mu ho zřejmě sponzor. Pracovníci zoo dnes ČTK řekli, že slonici Vishesh, která o svého potomka před týdnem přišla, se zahrada bude snažit co nejdříve připustit k samci.   Ošetřovatel slonů Pavel Zvolánek řekl, že měsíční slůně je zdravé a jako všechna mláďata velice hravé. To ostatně mohou pozorovat i návštěvníci zoo, pro které je pavilon slonů už od víkendu otevřený. "Je to samička, která si je vědoma toho, že její maminka je dominantní samice. Dává to najevo nejen ostatním slonům, proti kterým se občas snaží dělat dospělou, nastražuje různě uši, vybíhá proti nim, ale dělá to i proti nám ošetřovatelům. Je to jakási hra a projev její sebejistoty," uvedl Zvolánek.   Pracovníci zoo pouštějí v posledních pěkných dnech Johti s mládětem do venkovního výběhu. Mluvčí zoo Šárka Kalousková řekla, že samice se slůnětem jsou ale velice opatrní a odváží se zatím jen na chvíli a na pár metrů od pavilonu. Johti je jako jediná z ostravských slonů zvyklá na přímý kontakt s člověkem. "Johti si mládě velice pečlivě chrání. Se samicí dál pracujeme kontaktně, chodíme k ní několikrát denně krmit ji přímo do tlamy otrubami, tak jak je na to zvyklá," řekl Zvolánek s tím, že stav ve sloní skupině je stabilizovaný a žádné problémy ošetřovatelé nečekají.   První živé slůně v historii českých a slovenských zoo se v Ostravě narodilo slonici Vishesh 11. března. Sameček však přišel na svět předčasně, byl od počátku neduživý a 6. května uhynul. Měsíc a den po narození prvního slůněte se v Ostravě narodilo mládě druhé slonici.   Smrt sloního samečka zasáhla pracovníky zahrady i všechny příznivce ostravské zoo, kteří vývoj v pavilonu slonů s napětím sledovali. Přesnou příčinu jeho smrti by měla určit pitva, jejíž výsledky ještě zoo nezná.   "Ošetřovatelé se s tím budou vyrovnávat ještě hodně dlouhou dobu. Pro nás všechny to byla citelná rána, je to zvíře, které se zapsalo do našich srdcí a duší. Trávili jsme s ním hodiny a dny, odbývali vlastní rodiny, vlastní potomky i manželky," řekl Zvolánek. Sloni se s tím podle něj srovnali nepoměrně lépe. "Jeho matka v podstatě truchlila poměrně krátkou dobu," konstatoval ošetřovatel.   Uvedl, že pracovníci zahrady už tento týden začnou s odběry Visheshiny moči a budou sledovat cyklus její říje. "Při první možné příležitosti ji připustíme k samci. Budeme doufat, že ihned zabřezne, a v tom případě by zhruba do dvou let mohla znovu porodit," řekl Zvolánek. Otcem obou ostravských slůňat je samec Calvin, který pochází ze Zoo Calgary v Kanadě. Prošel už několika zahradami a samička narozená před měsícem je jeho 14. potomkem.   "Vishesh je mladá samička, je jí 14 let. V případě, že by rodila alespoň ve věku její matky Johti, které je 44, tak v podstatě má před sebou dalších 30 let. Budeme-li počítat na každé slůně zhruba pět let, tak má před sebou dalších šest slůňat," řekl ošetřovatel Zvolánek.   Vishesh je podle něj správně nastartovaná do reprodukčního cyklu. "V optimálním věku odrodila své první slůně, získala první zkušenosti, které byť byly krátké, tak pro ni byly velice důležité," řekl Zvolánek. Uvedl, že sloní samice rodí pravidelně. "Není problém, aby rodily i ve věku přes 50 let. Takže těch mláďat může Vishesh mít šest i osm," dodal ošetřovatel.   Vlastimil Vyplel snm  