 ČR loni získala z EU o rekordních 47 mld. Kč více, než zaplatila  --------------------    Ke zpravodajství: GRAFIKA   --------------------    Praha 25. ledna (ČTK) - Česká republika loni získala z rozpočtu Evropské unie o 47,3 miliardy korun více, než do něj odvedla. Od vstupu Česka do EU jde o nejlepší výsledek. Za nárůstem stojí zejména rostoucí čerpání ČR z rozpočtu EU, zatímco odvody Česka do evropského rozpočtu se zvyšují mírným tempem. ČTK to dnes sdělilo ministerstvo financí.   Loni ČR obdržela z unijního rozpočtu 84,4 miliardy korun a odvedla do něj 37,1 miliardy korun. Česko tak zůstalo stejně jako v předchozích letech čistým příjemcem peněz z EU.   "V loňském roce jsme dosáhli nejlepšího výsledku od vstupu do EU. Jsem potěšen, že se neustále zlepšuje čerpání z evropských fondů," uvedl ministr financí Miroslav Kalousek.   Největší část příjmů připadá na Fond soudržnosti a strukturální fondy, odkud stát loni získal 55,5 miliardy korun, což jsou téměř dvě třetiny veškerých příjmů. Příjmy ze společné zemědělské politiky dosáhly loni 26,4 miliardy korun.   Celkově od vstupu do EU zaplatila ČR do rozpočtu EU 219,6 miliardy korun a získala 364,4 miliardy korun. "Kladné saldo čisté pozice České republiky ve vztahu k rozpočtu EU tak souhrnně dosáhlo 144,8 miliardy korun," uvedlo MF.     Vývoj tzv. čisté pozice (rozdíly mezi příjmy z EU a odvody do ní) ČR:       Rok  mld. Kč     2004  7,3     2005  2     2006  6,9     2007  15,2     2008  23,8     2009  42,3     2010  47,3       Zdroj: MF   sos jw  