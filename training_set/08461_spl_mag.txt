 Na pařížské třídě Champs-Elysées slavilo 100.000 lidí  --------------------    Ke zpravodajství: FOTO/aktuality   V 1. a posledním odstavci jsme doplnili počet zadržených.   --------------------    Paříž 1. ledna (ČTK) - Nejméně 100.000 lidí včetně mnoha turistů oslavovalo v noci na dnešek příchod Nového roku na pařížské třídě Champs-Elysées. Ani za nezvykle mrazivého počasí neztráceli dobrou náladu a s úderem půlnoci jásali a objímali se. Nevyskytly se žádné větší bezpečnostní problémy. V celostátním měřítku bylo během oslav zadrženo 501 lidí.   Navzdory úřednímu zákazu nošení skleněných lahví a sklenic mezi lidi jich řada na Champs-Elysées vesele upíjela z lahví šampaňské nebo tvrdý alkohol. Podobně jako v minulých letech neohlušoval francouzskou metropoli rachot zábavní pyrotechniky, která je rovněž zakázaná.   V nejcitlivějších oblastech včetně historického centra a Champs-Elysées byly přítomny stovky příslušníků pořádkových sil. Před nájezdy vandalů si nicméně některé obchody raději preventivně zakryly výlohy umakartovými deskami.   V celé Francii bylo na silvestrovskou noc zmobilizováno skoro 54.000 policistů a četníků. Ti zadrželi 501 lidí, zatímco loni jen 405.   pz rv kš  