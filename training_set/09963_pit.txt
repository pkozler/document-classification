 Přes čtyři pětiny rodičů pouští děti na internet od sedmi let  Praha 12. května (ČTK) - Přibližně 86 procent českých rodičů pouští své děti na internet již od sedmi let, v 67 procentech případů však pouze pod svým přímým dozorem. Vyplývá to z průzkumu Ipsos tambor pro společnost Microsoft. Od 15 let už mohou na internet obvykle všechny děti a na jejich internetové aktivity fyzicky dohlíží již pouze šest procent rodičů.   Podle zkušeností z projektu Bezpečnýinternet.cz, který loni spustily společnosti Česká spořitelna, Microsoft a Seznam.cz, jsou právě děti na internetu často terčem různých internetových hrozeb.   "Internet je na jednu stranu mocný nástroj a pomocník, na druhou stranu však představuje pro děti i jejich rodiče celou řadu rizik. Jde například o podvodné e-mailové nabídky nebo zavirované stránky, které mohou vyústit v odcizení citlivých dat. Může jít však i o nevhodné návrhy a chování některých uživatelů na sociálních sítích vedoucí v praxi někdy až v trestný čin," uvedl šéf divize Windows Microsoftu Lukáš Křovák.   Na rizika spojená s používáním internetu upozorňuje i průzkum. Podle něho se s nějakou internetovou hrozbou setkala v uplynulém roce čtvrtina všech dotázaných. Nejčastěji šlo o spam, zavirovanou stránku nebo trojského koně. V polovině případů šlo o podvodnou nabídku, ve třetině případů o nevhodné chování uživatele na sociální síti. Ve 13 procentech případů šlo o phishing.   Kvůli existujícím rizikům se rodiče snaží aktivity svých dětí na internetu hlídat. Nejvíce českých rodičů, 68 procent, spoléhá na stanovování pravidel pro bezpečné používání internetu. Na 64 procent rodičů se své děti snaží hlavně vzdělávat v oblasti možných rizik. Fyzickým dozorem tuto oblast řeší 31 procent rodičů a deset procent využívá speciální software.   jsa mha  