 Trh s fair trade produkty vzrostl o 60 pct na 80 milionů korun  Praha 10. května (ČTK) - Maloobchodní obrat produktů fair trade loni v České republice dosáhl 80 milionů korun. V roce 2009 to bylo jenom 50 milionů. Trh s produkty od znevýhodněných pěstitelů a výrobců v rozvojových zemích se tak meziročně zvýšil o 60 procent. Vyplývá to z výsledků analýzy Asociace pro fair trade. Za výsledek do značné míry může větší zapojení obchodních řetězců a gastronomických zařízení. Ty se na obratu podílely 42 miliony korun.   Nejoblíbenějším produktem i nadále zůstává káva, která má na celkovém obratu podíl 40 procent. Po ní následuje čokoláda a kakao se 17 procenty a třetím nejčastějším produktem jsou čaje s 11 procenty. Devítiprocentního podílu dosáhly zpracované potraviny, například marmeláda, sušenky či zmrzlina, a šestiprocentní podíl mají stejně jako v roce 2009 třtinový cukr a sladidla, především med.   Český trh má přitom několik specifik. Zatímco v zahraničí převažují mezi nejčastěji kupovanými produkty banány, u nás jsou to trvanlivé potraviny. Rychloobrátkové zboží jako je čerstvé ovoce, je v ČR zatím dostupné pouze v minimální míře. "Očekáváme proto, že do budoucna se bude struktura prodávaných produktů měnit," řekla Veronika Bačová z Asociace pro fair trade.   Během loňského roku se výrazně proměnila struktura prodejních míst, která tyto výrobky nabízejí. Ještě v roce 2009 měly na trhu stejný podíl prodejny zdravé výživy a biopotravin s maloobchodními řetězci, shodně 28 procent. V roce 2010 došlo k razantnímu nárůstu podílu řetězců na 47 procent, po nich následují prodejny bio a zdravé výživy s 15 procenty a gastronomická zařízení také s 15 procenty. Specializované obchody s fairtradeovými produkty nabízejícími řemeslné výrobky snížily svůj podíl z deseti na sedm procent.   "Do budoucna očekáváme další nárůst, ale vzhledem k tomu, že už většina řetězců fair trade produkty nabízí, nebude tak strmý," řekla Bačová.   V sobotu 14. května přitom lidé dostanou další příležitost, jak se s fair trade produkty seznámit. V rámci Světového dne pro fair trade se ve 40 českých městech, například Plzni, Jaroměři, Praze, Tachově či Jihlavě, uskuteční veřejná snídaně Fair trade potravin. Pořádá ji organizace NaZemi, v jednotlivých místech ji budou realizovat například ekologická či mateřská centra, ale i města či jednotlivci. "Inspirovali jsme se v zahraničí, například v Paříži takto loni posnídalo 5000 lidí naráz," řekla koordinátorka férové snídaně Barbora Mrázková. Happening doplní i další akce.   pcl vju  