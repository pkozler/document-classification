 Své brány dnes otevírá veletrh spotřební elektroniky CES  --------------------    Ke zpravodajství: FOTO/aktuality   --------------------    Las Vegas 6. ledna (ČTK) - Návštěvníkům dnes otevírá své brány největší výstava spotřební elektroniky Consumer Electronics Show (CES). Letošní ročník se zaměří na počítačové tablety, 3D televizory a televizory s přístupem k internetu. Na výstavní ploše kolem 140.000 metrů čtvereční se také představí tradiční elektronika jako počítače, kamery a domácí kina. Výstava potrvá do 9. ledna a očekává se zhruba 125.000 návštěvníků.   Produkty, které před pěti lety ještě neexistovaly, jako tablety a televizory s přístupem k internetu, jsou nyní centrem zájmu všech velkých firem jako jsou Sony, Microsoft, Intel a Samsung. Všechny tyto firmy budou mít na veletrhu velké zastoupení. Přehlídka technologických novinek ale zůstává ve stínu firmy Apple, která se akce pravidelně neúčastní, protože pořádá svou vlastní prezentaci koncem měsíce jinde.   Po světové finanční krizi z roku 2008 nyní spotřebitelé za technologie zase utrácejí. Asociace spotřební elektroniky (CEA) předpokládá, že tržby za spotřební elektroniku ve Spojených státech loni vzrostly o tři procenta na 174,9 miliardy dolarů (zhruba 3,3 bilionu Kč) a letos se zvýší o další čtyři procenta.   irl mha  