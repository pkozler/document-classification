 Novým šéfem Obamových ekonomických poradců se stane Sperling  V předposledním odstavci jsme doplnili Obamovy výroky při Sperlingově jmenování.   --------------------    Washington 7. ledna (zpravodaj ČTK) - Novým šéfem ekonomických poradců amerického prezidenta Baracka Obamy se stane Gene Sperling, který tuto pozici zastával již za prezidenta Billa Clintona. Informovala dnes o tom americká média. Hlavním Sperlingovým úkolem bude najít lék na vysokou nezaměstnanost, která Spojené státy sužuje již delší dobu.   Dnešní statistika nicméně naznačila obrat k lepšímu. V prosinci míra nezaměstnanosti klesla na 9,4 procenta, což je nejméně od května 2009. Stále nicméně jde o vysoké číslo. Před nedávnou hlubokou recesí se míra nezaměstnanosti v zemi pohybovala kolem pěti procent.   Dvaapadesátiletý Sperling střídá Lawrence Summerse, který se vrátil na akademickou půdu. Dosud radil ministru financí Timothy Geithnerovi. Za jeho přednost se považuje schopnost dobré komunikace se zákonodárci a politickými kruhy. "V okamžiku, kdy Kongres kontroluje opoziční strana, je tato dovednost kromobyčejně důležitá," řekl rozhlasové stanici NPR Robert Greenstein z liberálního institutu Centrum pro rozpočtové a politické priority.   Za Clintona se Sperling šéfem jeho ekonomických poradců stal v roce 1997. Ještě předtím hrál důležitou roli při tvorbě zákona z roku 1993, jehož účelem bylo snížení rozpočtového deficitu. V roce 1997 zase dosáhl s Kongresem vedeným republikány kompromisní dohody o vyrovnaném rozpočtu.   "Je to státní zaměstnanec, který zasvětil svůj život tomu, aby tato ekonomika fungovala," řekl dnes Obama v továrně na okna ve městě Landover ve státě Maryland, kde Sperlingovo jmenování oznámil. Dodal, že jedním z důvodů, proč si jej vybral, jsou jeho zkušenosti. "V Clintonově administrativě na konci 90. let přispěl k tvorbě politiky, která změnila rozpočtové deficity na přebytky," podotkl šéf Bílého domu.     Sperling není prvním ostříleným veteránem z Clintonovy éry, na kterého Obama po nedávné porážce od republikánů v parlamentních volbách vsadil. Ve čtvrtek již jmenoval šéfem svým poradců bankéře Williama Daleyho, který za Clintona byl ministrem obchodu. Šéf Bílého domu nyní rekonstruuje svůj tým. Spolu se Sperlingem dnes představil i Heather Higginbottomovou, která bude jeho novou ekonomickou poradkyní. Nové osazenstvo Bílého domu dovede Obamu k prezidentským volbám v roce 2012.   fcz mha  