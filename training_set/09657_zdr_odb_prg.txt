 Porodnice prý po odchodu lékařů nezajistí péči jako dosud  Praha 26. ledna (ČTK) - Pražské porodnice by nebyly schopny po odchodu lékařů od března zajistit péči o matky a jejich děti jako dosud. Dvě ze šesti porodnic, na Bulovce a v Thomayerově nemocnici, by musely přestat přijímat rodičky úplně. Po jednání neonatologů a porodníků to novinářům řekl pražský primátor Bohuslav Svoboda (ODS), který před nástupem do funkce působil jako přednosta gynekologicko-porodnické kliniky vinohradské nemocnice.   V odborářské akci Děkujeme, odcházíme podalo výpověď asi 3800 ze zhruba 20.000 nemocničních lékařů. Nejsou spokojeni s výší mzdy. Odbory žádají zvednutí příjmů na 1,5 až trojnásobek průměrného platu podle kvalifikace a praxe.   V Praze funguje šest porodnic - ve vinohradské nemocnici, v Podolí, v Motole, na Bulovce, U Apolináře a v Thomayerově nemocnici v Krči. Kdyby tamní doktoři své výpovědi nestáhli, nebylo by podle primátora možné zajistit ani neodkladnou péči. Bulovka a krčská nemocnice by příjem musely zcela zastavit, uvedl Svoboda. Ostatní porodnice by prý nebyly schopny matky převzít, protože na to nebudou mít kapacitu.   V Česku existuje 12 superspecializovaných perinatologických center. Tři z nich jsou v Praze - u Apolináře, v Podolí a Motole. Další se nacházejí v Mostě, Ústí nad Labem, Brně, Českých Budějovicích, Hradci Králové, Plzni, Olomouci, Zlíně a Ostravě. Podle expertů by mohla být od března kvůli odchodu doktorů ohrožena péče minimálně v pěti těchto střediscích.   nam ktk rot        