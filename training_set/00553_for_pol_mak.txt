 Irský premiér Cowen zůstává ve funkci a chce znovu kandidovat  --------------------    Ke zpravodajství: PROFIL; FOTO ve Fotobance   Doplnili jsme další podrobnosti v odstavcích 3 a 4 a v posledních třech odstavcích.   --------------------    Dublin 16. ledna (ČTK) - Irský premiér Brian Cowen dnes oznámil, že neodstoupí z funkcí šéfa vlády ani předsedy strany pravého středu Fianna Fáil (FF). Hodlá svou stranu vést do blížících se voleb, ale v úterý nechá své spolustraníky o svém předsednictví hlasovat. Opozice i někteří spolustraníci Cowena vyzývali k odchodu z vysokých politických funkcí kvůli jeho přístupu k řešení irské dluhové krize.   Poté, co dnes světové agentury oznámily, že Cowen vpodvečer učiní prohlášení o své politické budoucnosti, začaly bouřlivé spekulace o jeho odstoupení z čela Fianna Fáil. Premiér, který má pověst drsného muže připraveného činit nepopulární rozhodnutí, ale oznámil, že hodlá ve vedení setrvat a dokončit úkoly, k nimž se zavázal.   "Jako premiér musím zůstat soustředěn na splnění svých povinností lidem... zájmy země jsou nade vším," prohlásil. Jedenapadesátiletý šéf vlády prohlásil, že chce uspořádat záležitosti týkající se státního rozpočtu a že hodlá vést svou stranu do blížících se voleb.   Cowen byl kritizován především za to, že dlouho váhal přijmout pomoc od Mezinárodního měnového fondu (MMF) a Evropské unie ve výši 67,5 miliard eur (zhruba 1,6 bilionu korun). Tím prý před občany zastíral skutečný rozměr bankovní krize v zemi.   V Irsku se pravděpodobně v březnu budou konat parlamentní volby. Očekává se, že stávajícímu premiérovi a jeho straně a vládě přinesou hořkou porážku.   Naposledy bylo Cowenovi vytýkáno, že bez vědomí své strany údajně vyjednával s šéfem irské centrální banky na golfovém hřišti o sporném rozhodnutí poskytnout státní garance krachující bance Anglo Irish.   I někteří Cowenovi spolustraníci se domnívali, že Cowen dnes oznámí rezignaci. Politik v uplynulých třech dnech sondoval, jakou má podporu mezi poslanci vlastní strany.   Mnozí si přáli, aby Cowen okamžitě odstoupil a uvolnil místo pro jiného politika, jenž by stranu vedl do jarních voleb. Mnoho Cowenových spolupracovníků se domnívá, že lepším premiérem by byl současný ministr financí Brian Lenihan nebo ministr zahraničí Micheál Martin.   Strana Fianna Fáil (Bojovníci osudu) vládne Irsku téměř nepřetržitě od roku 1987, ale momentálně se potácí na historických minimech voličské přízně.   Rozpočtový deficit Irska loni dosáhl rekordních 32 procent HDP, započte-li se právě i částka 31 miliard eur (asi 771 miliard Kč), které Irsko vynaložilo na záchranu svých tří hlavních bank. Eurozóna, tedy uskupení zemí platících eurem přitom připouští jen tříprocentní schodek.   Irsko je navíc mohutně zadlužené. Státní finance má pomoci ozdravit i úsporný rozpočet, jenž už počítá s výrazným omezením sociálních výdajů a zvyšováním daní, což má přinést šest miliard eur.   zdp sd  