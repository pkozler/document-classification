 Moravská galerie v Brně vystavila nově zakoupený barokní obraz  --------------------    Ke zpravodajství: FOTO/aktuality   --------------------    Brno 18. ledna (ČTK) - Stálou expozici starého umění Moravské galerie v Brně ode dneška zdobí vzácný obraz barokního malíře Josefa Winterhaldera mladšího Panna Marie Vítězná. Pracovníci galerie dílo vyvěsili v jednom ze sálů Místodržitelského paláce. Jde o nejvýznamnější akvizici minulého roku. Cena činila 30.000 eur (zhruba 733.000 korun).   Obraz má blízký vztah k Brnu. Je skicou k nástropní malbě bývalého klášterního kostela Nanebevzetí Panny Marie v Brně-Zábrdovicích, uvedla mluvčí galerie Martina Vašková. Malbu provedl Winterhalder v roce 1782. V Místodržitelském paláci je shodou okolností vystaven i starší návrh Jana Jiřího Etgense pro kapli téhož kostela.   Galeristé obraz koupili také kvůli malířově vazbě k jižní Moravě. Původem německý umělec dlouho žil ve Znojmě. V regionu zanechal také další umělecká díla. Zakázky míval i v dnešním Rakousku a Maďarsku.   Obraz Panna Marie Vítězná se před časem objevil v nabídce jednoho renomovaného vídeňského uměleckého obchodu. "Nestává se často, že by česká muzea nakupovala umělecké předměty v zahraničí, v tomto případě se však jednalo o natolik mimořádnou nabídku, že odborní zaměstnanci i vedení Moravské galerie v Brně rádi podstoupili složitá jednání s majiteli i ministerstvem, aby tuto jedinečnou barokní památku získali," řekl kurátor sbírky starého umění Petr Tomášek.   Winterhalder mladší (1743 až 1807) patří k předním středoevropským barokním malířům. Jako devítiletého jej rodiče poslali ke stejnojmennému strýci, jenž působil jako sochař v Olomouci. Jeho velkým učitelem se později stal slavný malíř Franz Anton Maulbertsch. Od roku 1773 až do své smrti žil Winterhalder ve Znojmě.   Díla podobná Winterhalderovu obrazu nakupuje Moravská galerie jen výjimečně. Mezi akvizicemi z loňského roku dále vynikají třeba kresby Dalibora Chatrného, soubor nábytku od Zdeňka Plesníka a objekt Rody vzory od Mileny Dopitové.   Jan Tomandl snm  