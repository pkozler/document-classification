 Boeing 777 musel přistát na Islandu kvůli nevolnosti pilota  Reykjavík 17. ledna (ČTK) - Z bezpečnostních důvodů dnes musel na Islandu neplánovaně přistát Boeing 777 společnosti Air France letící z Paříže do New Yorku. Stalo se tak poté, co se jednomu z pilotů udělalo nevolno. Letoun tak nabral mnohahodinové zpoždění a v cestě bude pokračovat až v úterý. Na jeho palubě bylo 232 cestujících, informovala agentura AFP s odvoláním na mluvčí letiště v Keflavíku.   Přistání bylo bez problémů. Letecká služba nesdělila podrobnosti ke zdravotnímu stavu pilota.   Podle některých francouzských médií měl pilot během letu prudké bolesti břicha a letoun přistál na doporučení lékaře, jenž byl mezi pasažéry. Francouzský server Crash-Aérien tvrdí, že velitel posádky dostal srdeční záchvat a byl na Islandu odvezen do nemocnice.   Podle letiště spoj bude pokračovat z Keflavíku až v úterý v 11:30 SEČ.   Letoun dnes z pařížského letiště Charlese de Gaulla vzlétl v 9:34 SEČ už s více než hodinovým zpožděním a na Islandu přistál ve 14:20 SEČ "kvůli nezbytnému přizpůsobení k průběhu letového programu", uvedla společnost Air France. Podrobnosti k důvodům, proč musí let nabrat zpoždění tolika hodin, dopravce nesdělil.   zdp mik    