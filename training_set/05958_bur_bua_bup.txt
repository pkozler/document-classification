 Akcie v USA za pátek oslabily, ale týden uzavřely se zisky  New York 8. ledna (ČTK) - Akcie amerických korporací za pátek oslabily, ale týden uzavřely se zisky. Páteční výsledek ovlivnilo rozhodnutí soudu v neprospěch bank. Trh také ovlivnila prosincová statistika o vývoji na trhu práce ve Spojených státech.   Za pátek Dow Jones oslabil o 22,55 bodu na 11.674,76 bodu, tedy o 0,19 procenta. Index Nasdaq Composite klesl o čtvrt procenta na 2703,17 bodu, když 6,72 bodu odepsal. Za celý týden ale Dow Jones stoupl o 0,8 procenta a Nasdaq o 1,9 procenta. Širší trh a Dow Jones tak rostly šestým týdnem za sebou.   Dolů šly v New Yorku během pátku akcie bank kvůli verdiktu soudu v Massachusetts proti bankám Wells Fargo a US Bancorp, kterým soud anuloval dvě exekuce domů s hypotékou. Jde o další zpochybnění konfiskace majetku bez plné dokumentace.   Hypoteční fiasko by tak mohlo stát banky více peněz a vzrostla tak možnost, že by banky mohly do budoucna přijít o další zabavený majetek. Akciový trh to sice stáhlo dolů, ale podle některých hlasů byla tato reakce přehnaná, napsala agentura Reuters.   Ministerstvo práce USA dnes uvedlo, že za minulý měsíc v americké ekonomice vzniklo v čisté bilanci 103.000 nových pracovních příležitostí. Ekonomové ale očekávali o desetitisíce víc. Míra nezaměstnanosti se dostala nejníže za 19 měsíců. Její pokles sice znamená, že mnozí lidé našli místa, ale také že jiní přestali hledat.   Na devizovém trhu reagoval dolar na posun v nezaměstnanosti posílením vůči euru. Kurz evropské měny oslabil na 1,2934 USD z 1,3014 USD ze čtvrtečního závěru. Dolar k jenu ale klesl na 83,03 JPY z 83,28 JPY, dodala agentura AP.   pok vrk  