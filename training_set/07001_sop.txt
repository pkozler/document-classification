 Slovensko chce bezhotovostním vyplácením dávek omezit lichvu  --------------------    Ke zpravodajství: AUDIO; FOTO/aktuality   --------------------    Bratislava 24. ledna (ČTK) - Slovensko začne vyplácet dávky v hmotné nouzi i bezhotovostně. Nový způsob převodu peněz má omezit lichvu a naučit sociálně slabé lidi hospodařit s dávkami. Do úvodní fáze projektu se patrně začátkem léta zapojí pět obcí na východním Slovensku, postupně se tento systém rozšíří i do dalších oblastí. Novinářům to dnes řekla státní tajemnice ministerstva práce Lucia Nicholsonová.   Sociální dávky pobírá v zemi asi 190.000 osob. Společně s jejich rodinnými příslušníky je na státní podporu odkázaných zhruba 375.000 osob, tedy sedm procent Slováků. Média v minulosti opakovaně upozorňovala, že zejména v zaostalejších oblastech se někteří obyvatelé zadlužili na vysoký úrok a dávky museli odevzdávat lichvářům, nebo za ně nakoupili alkohol.   "Nemyslím, že e-pay karty zruší lichvu, minimálně ale dokážeme postavit lichvářům bariéry," poznamenala Nicholsonová. Zavedení platebních karet má rovněž omezit případy, kdy lidé odkázaní na pomoc státu kvůli utracení všech peněz nemají na zaplacení různých povinných poplatků.   Část lidí pobírajících dávky, kteří nedokážou hospodařit s penězi, bude mít na kartě stanoven denní nebo týdenní limit na výdaje. Pokud vyčleněné peníze neutratí, přesunou se jim do dalšího období. Úředníci budou moci limit zvýšit v případě, příjemce dávky bude mít neočekávané výdaje. Karty poslouží také ke kontrole nákupů, tolerovat se ale nemá nákup alkoholu.   Zmocněnec vlády pro romské komunity Miroslav Pollák doplnil, že bezhotovostní vyplácení dávek se zavádí kvůli všem sociálně slabým. "Projekt e-pay karet není čistě romským projektem," zdůraznil. Právě v romských osadách je značný podíl lidí odkázaných na státní pomoc.   Vedle dávek v hmotné nouzi bude možné bezhotovostně vyplácet také rodičovský příspěvek nebo přídavky na děti. "My si umíme představit, že jednoho dne by mohly všechny dávky jít elektronicky, včetně důchodů," řekla Nicholsonová.   Vyplácení dávek prostřednictvím karet se podle ministerstva osvědčilo například ve Spojených státech nebo v Británii. Česká vláda ve svém programovém prohlášení přislíbila rozšířit bezhotovostní výplaty sociálních dávek z dávek hmotné nouze na další dávky, pokud bude nutné chránit zájmy dětí.   boa ko rv  