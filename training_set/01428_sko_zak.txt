 Právo: Odebírání titulů z plzeňských práv se opět zdrží  Plzeň 28. ledna (ČTK) - Odebírání neoprávněně získaných titulů na právnické fakultě v Plzni se opět zdrží. Rektor Josef Průša přiznal, že termín do konce února, který si na odebrání titulů dal, je nereálný. Píše to dnešní Právo. Aféru, s níž se univerzita potýká od září 2009, tak bude muset dořešit nová rektorka Ilona Mauritzová. Ta střídá Průšu ve funkci od března.   Univerzita 7. ledna prohlásila, že hned týž den odešle první tři oznámení o zrušení vysokoškolského diplomu. Dopis nakonec odeslala jen jeden. Další dopis, který měl jednomu z absolventů zrušit diplom z magisterských studií a zároveň titul JUDr., ze školy neodešel. "Přišel jsem na některé přitěžující nové skutečnosti, které by se měly do oznámení doplnit. Jde o to, abychom u soudu, k němuž nepochybně dojde, uspěli co nejlépe," řekl Průša.   Mluvčí univerzity Kamila Kvapilová doplnila, že rizika spojená s rušením diplomů jsou velmi vysoká a vše je třeba důkladně zvážit. "Další oznámení se aktuálně odesílat nebudou," řekla Právu. Podle šéfky Akreditační komise Vladimíry Dvořákové je vidět, že skutečný zájem o odebírání titulů v Plzni není. "Nebyla to sice pro mne nikdy zásadní otázka, ale když už se vyhlásilo, že se tituly odebírat budou, mělo by se to dotáhnout v těch nejjasnějších případech do konce," řekla.   Bývalý student Martin Marek, jenž jako jeden z prvních kritizoval poměry na právech, jen řekl, že ho takový postup nepřekvapuje. "Zametají to pod koberec," konstatoval. Právní expert univerzity František Korbel, ale podle deníku trvá na tom, že odebírání titulů se musí dotáhnout do konce. "V těch zhruba dvaceti nejflagrantnějších případech musíme diplomy zrušit," upozornil.   Proti odebírání titulů se ale podle Práva začíná stavět i sama právnická fakulta. Její děkan Květoslav Růžička zadal vypracování nového odborného stanoviska k rušení diplomů a netají se tím, že s Korbelem nesouhlasí.   lap mol  