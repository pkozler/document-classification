 Vyšetřování exploze bomby v Egyptě se zaměřilo na místní skupinu  --------------------    Ke zpravodajství: FOTO/aktuality   --------------------    Káhira 2. ledna (ČTK) - Desítky věřících se dnes shromáždily k modlitbám v koptském křesťanském kostele v Alexandrii, před kterým v noci na sobotu explodovala bomba. Výbuch připravil o život nejméně 21 lidí a skoro stovka osob utrpěla zranění. K útoku se zatím nikdo nepřihlásil. Egyptské bezpečnostní zdroje dnes agentuře AP sdělily, že policie se při vyšetřování zaměřuje na místní extremistickou islámskou skupinu, která se prý mohla nechat ovlivnit teroristickou sítí Al-Káida, ale přímo napojena na ni zřejmě nebyla.     Úřady také procházejí seznam cestujících, kteří v nedávné době přiletěli do země z Iráku. Tamní odnož Al-Káidy egyptským křesťanů dříve hrozila útoky. Agentura Reuters uvedla, že Egypt zadržuje sedm lidí, které chce dál vyslýchat. Deset osob již úřady propustily.     Bomba umístěná ve vozidle zaparkovaném před kostelem v severoegyptské Alexandrii explodovala v noci na Nový rok, když z budovy začali vycházet věřící. Bezprostředně po výbuchu vypukly v ulicích města střety mezi křesťany a muslimy. Egyptské ministerstvo vnitra krátce po útoku sdělilo, že explozi má zřejmě na svědomí sebevražedný atentátník. Do plánování a provedení útoku byli možná zapojeni i cizinci.   Oběti exploze z řad koptských křesťanů byly pochovány hned v sobotu večer. Pohřbu se zúčastnilo více než 5000 lidí. Budova kostela zůstala dnes pod silnou policejní ochranou. Podle AFP byly ráno na fasádě stále patrné stopy krve. Mnoho z věřících, kteří dorazili na dnešní mši, plakalo nebo křičelo zlostí. Do ulic Alexandrie se ale po střetech mezi mladými křesťany a policií vrátil relativní klid.   Koptové jsou nejvýznamnější křesťanskou komunitou na Blízkém východě, v Egyptě představují až deset procent z 81 milionů obyvatel. V Egyptě tvořili po několik staletí většinu obyvatel, než jejich dominanci ukončily v 7. století islámské nájezdy. Exploze vyvolala obavy z nového rozšíření nábožensky motivovaného násilí v zemi. Alexandrie zažila podobné útoky naposledy před čtyřmi roky, ale křesťané jsou terčem útoků i v dalších místech země.   Útok v sobotu kromě egyptských představitelů odsoudili například americký prezident Barack Obama, šéfka diplomacie Evropské unie Catherine Ashtonová nebo papež Benedikt XVI, který se k explozi v Alexandrii vyjádřil také dnes, kdy ji přirovnal k útokům na obydlí křesťanů v Iráku.   Terčem útoků se v poslední době stávají křesťané nejen v Egyptě nebo v Iráku, perzekuce se nevyhýbá například ani křesťanům v Íránu a hrozba visí nad touto komunitou také v Jemenu.   kne hej  