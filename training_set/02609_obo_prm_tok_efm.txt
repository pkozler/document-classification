 Zisk a tržby Adidasu vzrostly o pětinu, firma zlepšila výhled  Frankfurt nad Mohanem 5. května (ČTK) - Zisk a tržby německého výrobce sportovního zboží Adidas vzrostly v prvním čtvrtletí meziročně o zhruba pětinu a výrazně překonaly odhady. Firma díky silnému růstu na trzích USA, Číny a Ruska letos už podruhé zvýšila odhad celoročních tržeb.   Provozní zisk se zvýšil o 20 procent na 313 milionů eur (7,6 miliardy Kč). Zřetelně tak překonal odhady analytiků, kteří v průměru čekali 283 milionů eur. Tržby stouply o 18 procent na 3,3 miliardy eur proti odhadům kolem tří miliard eur.   Konkurent domácí Pumy a americké Nike nyní čeká, že jeho tržby letos zaznamenají růst v řádu "vysokých jednociferných čísel". Dosud firma předpokládala růst od "středních po vysoká jednociferná čísla". Puma minulý měsíc rovněž zvýšila svůj odhad letošních tržeb, zejména díky silnému růstu na americkém trhu.   Adidas však upozornil, že kvůli rostoucím nákladům na suroviny a materiály se nárůst tržeb nepromítne do vyšších zisků. Přispějí k tomu také dopady zemětřesení v Japonsku na poptávku tamního trhu, který je jeden z pětice největších trhů firmy. Adidas stejně jako dříve Puma a Nike naznačil, že letos bude muset zvýšit ceny obuvi a oděvů.   Akcie Adidasu podle před předběžných ranních tržních ukazatelů signalizovaly zahájení růstem o 2,4 procenta. Akcie firmy od začátku dubna získaly již téměř 12 procent a výrazně překonaly dvouprocentní růst evropského oborového indexu STOXX Europe 600 Personal and Household Goods.   hp jw  