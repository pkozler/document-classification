 Čtyři moravské kraje vydaly společného průvodce pro cykloturisty  Brno 14. ledna (ČTK) - Čtyři moravské kraje vydaly společného průvodce pro cykloturisty. Zvolily několik témat, které mají do regionů nalákat návštěvníky. Průvodce zahrnuje poznávací trasy, gastronomii, adrenalin, aktivní cyklistiku nebo výlety pro rodiny s dětmi v Moravskoslezském, Olomouckém, Zlínském a Jihomoravském kraji. Kraje průvodce představily veřejnosti na brněnských veletrzích Go a Regiontour.   Celkem průvodce obsahuje 24 tras, za každý z regionů šest. Jejich délka je od 30 kilometrů do 112. Nabízí například stezku za pivem, projížďku technickými památkami Ostravska nebo výlet pro rodiče s dětmi kolem Baťova kanálu.   Jednotlivé trasy jsou nejprve představeny na mapě, ve které jsou zaznačeny všechny významné turistické cíle v okolí, všechna turistická informační centra a zařízení typu "Cyklisté vítáni". V popisu tras je pak uvedeno, co zajímavého lze na trase zhlédnout nebo navštívit, jak se na příslušný výlet vybavit, jaký je profil tras a celkové převýšení. Cykloprůvodce má tři jazykové mutace textů - českou, polskou a německou.   Náklad průvodce je 36.000 výtisků. Bude distribuován na veletrzích cestovního ruchu, zahraničních zastoupeních CzechTourism, Českých centrech a zastupitelských úřadech ve vybraných zemích. Cyklotrasy byly vytipovány ve spolupráci s Nadací partnerství, Centrem dopravního výzkumu a společností Shocart, spol. s r.o., jako zpracovatelem celého materiálu.   Moravskoslezský, Olomoucký, Jihomoravský a Zlínský kraj spolupracují ve propagaci společného území od roku 2005. Průvodce cykloturisty navazuje na předchozí společné propagační materiály čtyř krajů. Společně již vydaly mapový soubor Na kole celou Moravou a Slezskem, materiál Morava a Slezsko - přijďte a poznejte více, turistického průvodce Po nejkrásnějších místech Moravy a Slezska a gastroprůvodce Morava a Slezsko - region plný chutí a zážitků a také průvodce pěšího turisty.   vrn sap  