 Justin Bieber a Ozzy Osbourne propagují Best Buy  --------------------    Ke zpravodajství: FOTO ve Fotobance  ID foto: F201101170221301, F201012030405801, FO01343267   --------------------    Los Angeles 28. ledna (ČTK) - Kanadský idol teenagerů Justin Bieber se spojil s rockovým veteránem Ozzym Osbournem a jeho ženou Sharon a natočili reklamu pro největší americký řetězec s elektronikou Best Buy. Reklama se bude vysílat příští měsíc v přestávkách televizního přenosu finálového utkání zámořské ligy amerického fotbalu NFL o takzvaný Super Bowl.   Šestnáctiletý Bieber, který je v současnosti nejslavnějším zpívajícím teenagerem, a dvaašedesátiletý frontman skupiny Black Sabbath a jeho žena, porotkyně pěvecké soutěže America's Got Talent, natočili nedávno reklamu v Los Angeles.   Společnost Best Buy nesdělila podrobnosti, ale uvedla, že miliony diváků Super Bowl se budou moci v reklamě těšit z "přehlídky tvořivosti a humoru".   Super Bowl je v USA nejsledovanějším televizním pořadem, a poločasová přestávka je proto vůbec nejžádanějším mediálním prostorem pro reklamy. Loni sportovní událost roku k obrazovkám přitáhla 153 miliony diváků.     "Jsme nesmírně potěšeni, že nám Justin a Ozzy pomohli propagovat Best Buy. Víme, že lidé od těchto reklam očekávají hodně a Justin a Ozzy dávají zábavě zcela nový rozměr," uvedl zástupce Best Buy.   Výsady zazpívat americkou národní hymnu na úvod utkání o Super Bowl se letos dostalo americké zpěvačce Christině Aguilerové. O hudební výplň mezi poločasy se postará americká hiphopová skupina Black Eyed Peas.   ko dr              