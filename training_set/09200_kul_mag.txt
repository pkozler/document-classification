 Šedesátiny oslaví divadelní režisér a herec Miroslav Krobot  --------------------    Ke zpravodajství: FOTO ve Fotobance  ID foto: FO00324091   --------------------    Praha 11. ledna (ČTK) - Úsporný projev zdobí režiséra, herce, pedagoga a uměleckého šéfa Dejvického divadla Miroslava Krobota, který ve středu oslaví šedesátiny. Charismatický divadelník si v minulosti získal přízeň i filmových diváků, a to rolí otce v Příbězích obyčejného šílenství a brzy bude k vidění coby titulní hrdina animovaného filmu Alois Nebel.   Srdeční záležitostí je pro Miroslava Krobota pražské Dejvické divadlo, které umělecky vede od roku 1996 a z něhož vybudoval vyhledávanou divadelní scénu. Režíroval tu 15 divadelních představení, naposledy Muže bez minulosti Akiho Kaurismäkiho.   Po studiu režie na brněnské JAMU začínal na divadelních prknech Západočeského divadla v Chebu, následovala angažmá v Hradci Králové a pražském Realistickém divadle. V roce 1990 se stal kmenovým režisérem Národního divadla, kde za nastudování vlastní dramatizace Roku na vsi obdržel cenu Alfréda Radoka (1993).   Toutéž cenou, ale v kategorii talent roku, byl oceněn za ztvárnění jedné z hlavních rolí v Příbězích obyčejného šílenství. Za roli ve filmovém přepisu Příběhů pak dostal Českého lva (2005). Letos by se měl objevit v titulní roli chystaného animovaného filmu Alois Nebel.   Miroslav Krobot je ženatý a má tři děti. Jeho žena Hana Doulová je divadelní herečka a v hereckých šlépějích se vydala i jejich dcera Lenka.   fjf sat  