 Na Vysočině ztěžuje ledovka dopravu na silnicích nižších tříd  Jihlava 7. ledna (ČTK) - Na Vysočině ztěžuje dnes ráno ledovka dopravu hlavně na silnicích nižších tříd, které se sypou drtí. Jsou hodně kluzké a sjízdné jen s nejvyšší opatrností. Žádné úseky ale nejsou uzavřeny, uvádí krajská správa a údržba silnic. Hlavní tahy, které se udržují chemickým posypem, jsou převážně mokré.   Silničáři měli od čtvrtečního večera do dnešního rána v provozu 108 sypačů. Situace na regionálních silnicích se podle nich zlepší, až se oteplí.   Teploty na Vysočině se k ránu pohybovaly kolem dvou stupňů mrazu, přes den by se měly dostat až na pět stupňů nad nulou. V noci na dnešek pršelo nebo se vyskytoval mrznoucí déšť, podle meteorologů by mělo pršet i přes den.   vst rot  