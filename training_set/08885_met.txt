 Berounku v Černošicích stále blokují kry  Černošice (u Prahy) 7. ledna (ČTK) - Berounku v Černošicích u Prahy stále blokují ledové kry, kvůli nimž se zvedla vodní hladina. Situace se přes noc příliš nezměnila. Starosta Filip Kořínek (Věci černošické) dnes ČTK řekl, že je stav na řece stabilizovaný. Hladina podle něj o něco málo stoupla, což způsobilo zvýšení průtoku a mírné tání ledu.   Podle Kořínka se díky oteplení v ledové bariéře uvolnilo místo, kudy voda může protékat. "Situace se od čtvrtka změnila pouze mírně, a nikoliv k vyššímu riziku," doplnil Kořínek. Hasiči jsou v pohotovosti a řeku stále hlídají. "Na ledě je díky teplému počasí voda a pomalu ho začíná rozrušovat," informovali krátce po 10:00 místní dobrovolní hasiči  na svých internetových stránkách .     Bariéra se na Berounce vytvořila v pátek 31. prosince odpoledne mezi jezem Mokropsy a ulicí Ke hřišti. Voda nad touto bariérou stoupla zhruba o metr a pulzovala. Povodňová komise proto vyhlásila stav pohotovosti, který byl zrušen v pondělí 3. ledna. Ve středu byl ovšem vyhlášen znovu kvůli souvislé ledové bariéře o délce 1,7 kilometru.   Podobné problémy byly v Černošicích i před rokem. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   mar snm  