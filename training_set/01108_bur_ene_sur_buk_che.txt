 Ceny ropy po údajích z USA a poklesu akcií dál slábly  Londýn 19. ledna (ČTK) - Světové ceny ropy dnes smazaly počáteční zisky a navázaly na úterní pokles. Ropný trh reagoval na slabé údaje z amerického trhu bydlení a oslabil jej i pokles akcií v New Yorku. To převážilo nad počátečním podpůrným vlivem slabého dolaru a srazilo ceny dolů.   Americká lehká ropa (WTI) oslabila po 16. hodině SEČ o více než půl dolaru k 90,80 dolaru za barel. Severomořská ropa Brent čerpala podporu z pokračujících výpadků těžby v Severním moři, i ona však oslabila o 15 centů na 97,65 USD.   Ropu nejprve podporoval růst eura k dolaru, kurz americké měny však později část ztrát získala zpět. Na trh odpoledne dolehl pokles amerických akcií pod vlivem sníženého zisku banky Goldman Sachs a poklesu zahájené výstavby obytných domů v USA na nejnižší úroveň za poslední rok. Pod tlakem vybírání zisků z předešlého růstu výrazně oslabily i západoevropské akcie.   Dalším oslabujícím faktorem je podle analytiků zmírnění chladného počasí na severní polokouli a zlepšování dodávek po nedávných výpadcích, zejména obnovení provozu na aljašském páteřním ropovodu. "Ceny se nechaly unést a vystřelily vzhůru," řekl analytik londýnské firmy VTB Capital Andrej Krjučenkov. "Každý předpokládal, že se půjde ke 100 dolarům za barel, teď to už to ale tak nevypadá, a i kdyby ano, pak by se to o moc výš nedostalo," dodal.   Náladu na zvyšování cen může ochladit i dohad Mezinárodní agentury pro energii, že Saúdská Arábie a některé další země kartelu OPEC v tichosti zvyšují těžbu, aby zastavily růst cen. Někteří analytici a obchodníci však o tom pochybují a uvádějí, že saúdskoarabská produkce byla v prosinci stabilní.     Ceny ropy v dolarech za barel (asi 159 litrů) v 16:24 SEČ:     burza  typ  kontrakt  aktuální cena  předchozí závěr     Londýn - ICE  Brent  březen  97,65  97,80     New York - Nymex  WTI  únor  90,83  91,38     hp mha  