 Stát bude možná dávat úvěry na výstavbu nájemních bytů  Praha 2. května (ČTK) - Ministerstvo pro místní rozvoj (MMR) chce začít podporovat výstavbu nájemních bytů prostřednictvím úvěrů. ČTK to dnes zjistila z elektronické knihovny připravované legislativy. Poskytování dotací na tento účel totiž není kvůli vládním úsporným opatřením podle MMR v budoucnu pravděpodobné. Vládní škrty vedly už letos k zastavení dotací na výstavbu činžovních bytů.   Nová forma podpory by podle záměru MMR měla výstavbu nájemního bydlení rozhýbat. "Jedná se nejen o výstavbu nájemního bydlení pro seniory a osoby se zdravotním postižením a pro osoby s nízkými příjmy, ale také nájemního bydlení, které bude podporovat mobilitu pracovních sil," uvedl úřad v návrhu pro nařízení vlády.   Stavitelé bytů zatím většinou tvrdí, že výstavba nájemních bytů je pro ně kvůli malé návratnosti nevýhodná. Nové nájemní bydlení tak v současnosti v Česku prakticky nevzniká.   Nejmenší byty podporované státními úvěry budou mít nejméně 35 metrů čtverečních, maximálně 90 čtverečních metrů. Výši nájemného stát určovat nebude. Jako nájemní bude muset byt postavený z úvěru sloužit po dobu splácení půjčky, nejméně však deset let.   O úvěr budou moci podle návrhu žádat fyzické i právnické osoby. Půjčka od státu pokryje nejvíce 70 procent celkových investičních nákladů. Splácení úvěru bude trvat maximálně 30 let, předpokládá návrh. Úroková sazba úvěru bude záviset na volbě cílové skupiny, pro kterou bude investor stavět.   Kromě letos pozastavených dotací poskytuje stát dosud podporu výstavby činžovního bydlení také v podobě záruk za splácení bankovních úvěrů. Státní fond rozvoje bydlení ručí úvěrující bance nejvýše za 70 procent nesplacené části jistiny úvěru.   Daniel Novák jw  