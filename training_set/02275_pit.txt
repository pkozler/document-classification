 Kentico software otevřela pobočku ve Velké Británii a další v USA  Brno 2. května (ČTK) - Brněnská firma Kentico software, která se zaměřuje na webové publikační systémy, otevřela poblíž Londýna novou pobočku ve Velké Británii a také další pobočku ve Spojených státech v Seattlu. Firma tak chce posílit své aktivity v obou zemích. Uvedla to dnes v tiskové zprávě.   Britská pobočka bude zajišťovat prodejní a marketingové aktivity v rámci britského a irského trhu, zatímco americká pobočka bude kromě prodeje a marketingu nově také poskytovat technickou podporu produktu Kentico CMS.   Geograficky bude pobočka v Seattlu spravovat všechny aktivity západního pobřeží USA, tedy států v pacifické časové zóně. Střed a východ USA bude nadále spravovat pobočka v Nashua, New Hampshire, která funguje již od roku 2008.   "Přestože je americký trh publikačních systémů technologicky velmi náročný a je zde velmi silná konkurence, daří se nám zde dlouhodobě realizovat více než polovinu obratu naší společnosti," uvedl Petr Palas, zakladatel a výkonný ředitel společnosti Kentico Software. Podle něj je Velká Británie spolu s Irskem pro firmu druhým nejvýznamnějším trhem. Mezi její klienty patří například Bank of Ireland, O2, McDonalds, Jameson Whisky nebo Oxfordská univerzita.   Kentico software je podle žebříčku společnosti Deloitte z konce loňského roku nejrychleji rostoucí tuzemskou technologickou firmou. V posledních pěti letech zvýšila obrat o 1781 procent.   vrn hj  