 U nového ústavu umění v Plzni má stát příští rok amfiteátr  --------------------    Ke zpravodajství: AUDIO   --------------------    Plzeň 18. května (ČTK) - Amfiteátr pro stovky lidí vznikne vedle budovaného Ústavu umění a designu Západočeské univerzity (ÚUD) v kampusu na Zeleném trojúhelníku v Plzni na Borech. Práce na něm začnou sochaři ústavu pod vedením profesora Jiřího Beránka letos v létě a otevřen má být příští rok v červenci současně se zahájením provozu nové budovy ÚUD. ČTK to řekl ředitel ÚUD Josef Mištera.   Dodal, že na amfiteátr, který má připomínat jámu po meteoritu nebo pádu UFO, využijí spousty odpadové zeminy ze základů několika velkých staveb, které letos startují v areálu kampusu. "Na jižní straně budovy ÚUD (ve směru na Klatovy) vznikne otevíratelná stěna, na níž budou velká jezdící vrata asi 7,5 krát 15 metrů, za nimiž se otevře vstup do jeviště komorního divadla. Proti němu bude sypaný a sochaři upravený funkční amfiteátr a velká socha," dodal.   ÚUD využije odpadovou zeminu ze staveb ústavu i vědeckých a výzkumných center. "Jsme domluveni s paní rektorkou, že tu bude velký land art (umělecký směr krajinné architektury), takové speciálně upravené valy. Koncept je takový, že sem kdysi spadl buď meteorit, nebo velké UFO a toto jsou torza toho kráteru," dodal Mištera. Po celém kampusu by mělo podle rektorky Ilony Mauritzové vzniknout sedm až osm valů s velkými sochami.   Amfiteátr u divadla bude podle ředitele fungovat i jako hlediště pro plánované sportoviště na druhé straně za vznikajícím ÚUD, kde bude potřeba terénní vlnou odclonit frekventovaný přivaděč.   "Otevřeme ho stejně se zahájením ÚUD na počátku léta 2012. Provoz nové budovy bych chtěl zahájit tím, že uděláme velikou retrospektivní výstavu našich prací za několik let," vysvětlil Mištera.   Budování ÚUD začalo po sedmiletém shánění peněz letos v lednu. Podle Mištery pokračuje velmi rychle a v létě bude hotová hrubá stavba. "Továrna na umění", jak vyučující i studenti nový objekt nazývají, přijde asi na 200 milionů. Původní rozpočet ústavu se ZČU podařilo snížit o 40 procent.   Budova vedle strojní fakulty směrem k průmyslové zóně Borská pole bude sestavená z velkých otevřených ateliérů, flexibilně přestavitelných, a dále z třípodlažního objektu kateder. ÚUD bude mít 6000 m2 a pojme 550 studentů. Dnes má ústav na 16 oborech 450 studentů a 50 učitelů, kteří působí na sedmi místech v Plzni. Ústav začínal v roce 2002 jako součást Pedagogické fakulty ZČU s 80 studenty ilustrace a designu. Vznikl jako reakce na chybějící vysoké umělecké školy v severozápadních, západních a jižních Čechách; přilákal řadu významných českých umělců. Po dostavbě bude ÚUD transformován na devátou fakultu ZČU.   Václav Prokš hj  