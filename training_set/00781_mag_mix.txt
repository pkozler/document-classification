 V Arménii se narodilo dvouhlavé tele - hermafrodit  Jerevan 27. ledna (ČTK) -  Dvouhlavé tele  porodila v tomto týdnu kráva v malé obci Sotk na západě Arménie. Podobné případy nejsou na Kavkaze úplně neobvyklé - tele s dvěma hlavami spatřilo naposledy světlo světa v Gruzii před dvěma týdny. Jerevanská média jsou ale přesvědčena o tom, že tentokrát jde o skutečný div přírody: arménské tele je navíc hermafrodit.   Zvíře se narodilo v hospodářství Avetjanových, kteří dobytek chovají už dvacet let. Nic takového se jim ale dosud nepřihodilo. Porod byl prý obtížný, pomáhala celá rodina. Tele krmí uměle, matce ho svěřit nechtějí.   Poměrně častý výskyt dvouhlavých telat v kavkazském regionu experti vysvětlují vyšší úrovni přirozené radioaktivity v tamních horách. Takto postižená zvířata většinou brzy hynou, ale v Sotku jsou optimisté: pokud jejich tele přežije první tři dny, má prý to nejhorší za sebou.   jas kš  