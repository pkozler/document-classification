 V Rudolfinu zahraje ve čtvrtek ČF Mahlerovu Symfonii č. 10  Praha 25. ledna (ČTK) - Ve Dvořákově síni Rudolfina zazní 27. ledna Mahlerova Symfonie č. 10 v rekonstrukci Derycka Cooka. Orchestr České filharmonie (ČF) povede jeho šéfdirigent Elijahu Inbal. ČF tak pokračuje v sérii mahlerovských koncertů, která začala v září roku 2008. U příležitosti výročí narození i úmrtí Gustava Mahlera (1860-1911) uvede ČF všechny skladatelovy symfonie. ČTK o tom za ČF informovala Lucie Sobková.   Dirigent Inbal Mahlera vnímá jako největšího symfonického skladatele všech dob. "Ano, jsou tady Beethoven, Mozart a další, ale Mahler je se svou hudbou maximální špičkou. On je takovým Mount Everestem v symfonické hudbě. Jeho hudba vyjadřuje celou řadu lidských emocí; pocity, naděje, zbožnost, lásku, sarkasmus i také ďábla," řekl ČTK Inbal.   Dodal, že mladí lidé všude na světě rozumí Mahlerově hudbě. Mahler jim prý vysvětluje, co od života chtějí. Zájem o jeho tvorbu se oživil v 60. letech minulého století v USA, Austrálii, Evropě i Japonsku. "Byl jsem tehdy jedním z průkopníků jeho tvorby v zemích, jako je Itálie, Francie a Španělsko. V současné době už Mahler stal módou. Nikdy nepřestane být populární," míní Inbal.   Symfonie č. 10, kterou Mahler začal koncipovat v roce 1910 jako rozlehlé pětivěté dílo, není obvyklým fragmentem. Autor ji dokončil v definitivně seřazeném kompletu s podrobnými poznámkami a instrumentačními odkazy, napsal úplnou partituru první a z větší části i třetí věty. Dílo vznikalo v létě roku 1910 v Toblachu, kde Mahler v minulých letech vytvořil Píseň o zemi a Devátou symfonii. Prožíval tehdy těžké životní období. Necítil se zdráv, jeho manželský vztah procházel vážnou krizi, a než se mohl vrátit k práci na Desáté, musel připravit premiéru Osmé a dokončit redakci Deváté. Na Desátou symfonii už nedošlo, umřel ve Vídni 18. května 1911.   "Nedokončená Desátá symfonie je v porovnání s ostatními devíti symfoniemi mnohem více vyspělá jak v harmonii, tak ve své moderním a komplexním rytmu i romantismu. Mahler věděl, že již brzy zemře. Je to, jako by říkal sbohem všemu. Proto je toto dílo trochu více romantické a osobité než jeho ostatní," sdělil Inbal.   Na myšlenku vrátit do života hudbu, která dosud zněla jen v autorově představě, přišel muzikolog Deryck Cooke, který ve spolupráci s dirigentem Bertholdem Goldschmidtem začal s její rekonstrukcí. Po smrti Cooka práci dokončili a partituru připravili k tisku bratři David a Colin Matthewsovi.   Roman Jireš mrz pba  