 Objem úvěrů od stavebních spořitelen loni klesl o 12 procent  --------------------    Ke zpravodajství: GRAFIKA   --------------------    Praha 20. ledna (ČTK) - Tuzemské stavební spořitelny loni poskytly úvěry za 58,3 miliardy korun, což je v meziročním srovnání pokles o 12 procent. Vyplývá to z výsledků jednotlivých spořitelen, které má ČTK k dispozici. Naopak zájem o nové smlouvy o stavebním spoření včetně zvýšení cílových částek stoupl. Podle odhadů Asociace českých stavebních spořitelen lze letos očekávat u úvěrů obdobné výsledky jako v roce 2010.   Celkově stavební spořitelny uzavřely loni zhruba přes 906.000 smluv včetně navýšení cílové částky, předloni to bylo zhruba 887.000. Z pěti tuzemských spořitelen jen Českomoravská stavební spořitelna a Stavební spořitelna České spořitelny počet nových smluv zvýšily.   "Skutečnost ukazuje, že stavební spoření je pořád zajímavým produktem a obchodní strategie stavebních spořitelen převážily výsledek do kladných hodnot," uvedl tajemník Asociace českých stavebních spořitelen Jiří Šedivý.     Spořitelny se přitom ke konci loňského rozhodly i kvůli schváleným změnám ve stavebním spoření podpořit prodej smluv o stavebním spoření. Banky nabízely uzavření nové smlouvy zdarma, výhodnější úročení vkladů nebo dárky při uzavření nové smlouvy.   Potvrzují to i výsledky Českomoravské stavební spořitelny, u které uzavření téměř dvou pětin nových smluv spadá do posledních dvou měsíců roku 2010. "V atmosféře stavebnímu spoření spíše nenakloněné si ČMSS připsala třetí nejlepší výsledek ve své historii. A tržní podíl v celkové cílové částce uzavřených smluv dokázala dokonce meziročně zvýšit o 3,8 procentního bodu na rekordních 52 procent," uvedl dnes místopředseda představenstva ČMSS Manfred Koller.   Cílová částka u nových smluv meziročně klesla přibližně o osm miliard korun na více než 263,5 miliardy Kč. Cílová částka vyjadřuje budoucí záměry zákazníka, tedy kolik si hodlá naspořit nebo půjčit na bydlení. Její výši nelze překročit, ale je možné ji navýšit.   Meziroční pokles u úvěrů loni zaznamenaly všechny stavební spořitelny. Nejvýraznější pokles nově poskytnutých úvěrů zaznamenala Wüstenrot stavební spořitelna a Stavební spořitelna České spořitelny. Naopak nejmenší pokles zaznamenala Raiffeisen stavební spořitelna, a to o 1,3 procenta.   "V příštím roce a dalších letech počítáme s velkým zájmem o úvěry, a to zvláště v oblasti modernizace bytového fondu, kde je role stavebního spoření nezastupitelná," uvedl Koller.   Schválená novela zákona počítá od letoška s 50procentní srážkovou daní na státní příspěvek za rok 2010, který se vyplácí v roce 2011, a to u všech smluv o stavebním spoření. V dalších letech bude jednorázová daň nahrazena přímo snížením státní podpory. Podpora klesne z maximálních 3000 na 2000 korun. Úroky ze stavebního spoření včetně bonusových úroků podle návrhu nebudou dále osvobozeny od daně.     Objem poskytnutých úvěrů 2010:       spořitelna  úvěry objem (v mil. Kč)  meziroční změna (v pct)  celkem smluv (v tis.)     ČMSS  27.171  - 14 %  2040     SSČS  5651  - 16 %  1158     Modrá pyramida  9025  - 13 %  768     Raiffeisen  10.552  - 1,3 %  833     Wüstenrot  5873  - 17 %  449     CELKEM  58.272  - 12 %  5248         Počet poskytnutých úvěrů a nově uzavřených smluv 2010:       spořitelna  Nové smlouvy 2010  Cílová částka 2010 (v mil. Kč)  Nové smlouvy 2009  Cílová částka 2009 (v mil. Kč)  Počet poskytnutých úvěrů 2010  Počet poskytnutých úvěrů 2009     ČMSS  364.277  136.440  304.673  130.887  53.513  59.974     SSČS  189.107  33.316  179.420  29.517  19.954  23.346     Modrá pyramida  154.865  33.208  187.945  40.063  13.910  15.986     Raiffeisen  126.432  37.778  137.618  44.139  17.928  19.750     Wüstenrot  71.462  22.782  77.030  26.923  8391  9641     CELKEM  906.143  263.524  886.686  271.529  113.696  128.697       Zdroj: Stavební spořitelny   sos mha  