 Vedení Sazky se dnes sejde se zástupci držitelů dluhopisů  Doplnili jsme vyjádření České spořitelny ve 3. odstavci   --------------------    Praha 18. ledna (ČTK) - Vedení největší loterijní společnosti Sazka, na kterou v pondělí podal podnikatel Radovan Vítek insolvenční návrh, se dnes zřejmě v Praze sejde se zástupci pěti zahraničních fondů a bank, které vlastní většinu jejích dluhopisů. Mluvčí Sazky Zdeněk Zikmund dnes pro ČTK zopakoval, že účastníci schůzky si nepřejí zveřejňovat žádné podrobnosti. Radiožurnálu (ČRo) se však podařilo zjistit, že představenstvo Sazky chce dosáhnout obnovení věřitelského klubu, který by Sazce poskytl úvěr.   Podle informací Radiožurnálu zástupci pětice zahraničních fondů a bank si dnes mají od generálního ředitele Sazky Aleše Hušáka vyslechnout plán, jak firmu ozdravit. Ať už se držitelé dluhopisů dnes dohodnou na čemkoliv, konečné slovo bude mít až jejich valná hromada na konci ledna.   Nový klub věřitelů by podle dostupných zdrojů ČRo měly tvořit Česká spořitelna, Fortis, Citibank, Unicredit a J&amp;T banka, některé z nich ale dál půjčovat Sazce v insolvenčním řízení odmítají. "Klienta neopouštíme a podpoříme rozumný scénář pro stabilizaci jeho financí," reagovala dnes pro ČTK mluvčí České spořitelny Klára Gajdušková bez bližších podrobností.   Podnikatel Radovan Vítek podal v pondělí návrh na insolvenční řízení se Sazkou. Vítek v návrhu tvrdí, že společnost je předlužená a navíc v platební neschopnosti. Sazka ale pohledávky Vítka neuznává a tvrdí, že není v insolvenční situaci. Předseda představenstva a generální ředitel Sazky Aleš Hušák večer v pondělí večer v České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Soud se celou věcí začal okamžitě zabývat. Pokud návrh schválí, bude se muset firma reorganizovat nebo na ní může být uvalen konkurz. Rozhodnutí soudu může trvat několik měsíců.   Jedním z držitelů významného množství dluhopisů Sazky by měl být lucemburský fond Aberdeen Global - Euro High Yield Bond Fund. Jeho mluvčí dnes zpravodaji ČTK v Bruselu řekl, že nebudou poskytovat žádné informace a že případnou zprávu z dnešního jednání vydá akciová společnost Sazka.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Ulčák dnešní Mladé frontě Dnes řekl, že majitelům dluhopisů na jednání navrhne, aby se dobrovolně vzdali zhruba třetinového výnosu z těchto cenných papírů. "Navrhneme, aby držitelé dluhopisů přistoupili na dohodu, podle níž se hodnota jistiny sníží o třicet procent a roční úročení klesne z devíti na šest procent," uvedl. Z Londýna si nabídku přijedou vyslechnout lidé, kteří podle Ulčáka zastupují majoritní část držitelů dluhopisů.   Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   fd mha  