 Novým šéfem Sněmovny reprezentantů USA je republikán Boehner  --------------------    Ke zpravodajství: FOTO/aktuality   V posledních pěti odstavcích jsme doplnili další podrobnosti o Boehnerovi a jeho projevu po zvolení.   --------------------    Washington 5. ledna (zpravodaj ČTK) - Novým předsedou americké Sněmovny reprezentantů se dnes na první schůzi nového Kongresu stal John Boehner. Jednašedesátiletý republikánský politik vystřídá v čele dolní komory parlamentu demokratku Nancy Pelosiovou. Republikáni výrazně uspěli v listopadových volbách do Kongresu, když s velkým náskokem ovládli sněmovnu a posílili i v Senátu. Nyní chtějí zvrátit dosavadní úspěchy prezidenta Baracka Obamy, zejména jeho přelomovou reformu zdravotnictví.   Deník The Washington Post dnes informoval o tom, že republikánští zákonodárci ve sněmovně mají dvacetidenní plán, v jehož rámci chtějí zrušit hlavní části politiky současného šéfa Bílého domu. Ze všeho nejdříve chtějí už příští týden zrušit reformu zdravotnictví, kterou chce Obama zpřístupnit zdravotní péči milionům nepojištěných Američanů. Podle republikánů ale zákon neúměrně zvýší zadlužení země i zátěž firem.   Podle komentátorů nicméně jejich boj proti reformě a dalším Obamovým zákonům nebude úspěšný. Senát totiž nadále zůstává demokratický, byť někteří odborníci upozorňují na to, že s ním prezident nemůže počítat automaticky. Mnoho demokratických senátorů totiž ve volbách za dva roky bude obhajovat svůj mandát v konzervativních okrscích, kde voliči nynějšímu šéfovi Bílého domu nejsou příliš nakloněni.   Nový šéf sněmovny Boehner v každém případě ve zhruba dvou letech, které zbývají do příštích prezidentských a parlamentních voleb, bude hlavním Obamovým protivníkem. Republikánský politik hodlá klást důraz na rozpočtové škrty a boj s vysokou nezaměstnaností, jež už delší dobu sužuje Spojené státy.   Ve svém projevu po zvolení šéfem sněmovny dnes řekl, že se škrty hodlá začít přímo v Kongresu. Jeho výbory by tak například napříště měly být menší. Mluvil také o tom, že bude prosazovat transparentní a zodpovědnou práci zákonodárců, která bude ctít ústavu země.   V jeho slovech se odrážely požadavky konzervativního hnutí Tea Party, které je zaměřené proti establishmentu a často se právě ústavou ohání. Jednou z nelehkých úloh nového šéfa sněmovny bude nezklamat očekávání tohoto nového fenoménu americké politiky, který v nedávných volbách získal řadu zákonodárců, a přispěl tak k úspěchu republikánů.   Boehner dnes také zdůraznil, že jeho sněmovna bude sněmovnou respektující vůli lidí. "Lidé dali ve volbách najevo, že se jim příčí zaběhané pořádky. Dnes jejich instrukce začneme naplňovat," uvedl politik. Byť je známý tím, že se několikrát v minulosti na veřejnosti neubránil slzám, dnes se bez nich obešel. Bylo ale na něm patrné, že bojuje se silnými emocemi.   Boehner je tvrdý Obamův kritik, zkušený politik a zákonodárce. Členem sněmovny je nepřetržitě od roku 1991. Od ledna 2007 v ní byl šéfem republikánské menšiny, která se dneškem mění ve většinu.   Nový šéf Sněmovny reprezentantů se narodil 17. listopadu 1949 v Readingu ve státě Ohio. Pochází z chudých poměrů, ze kterých se sám vypracoval. Vystudoval Univerzitu Františka Xaverského v Cincinnati. Má 11 sourozenců.   fcz hej  