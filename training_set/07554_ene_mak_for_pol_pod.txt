 Vláda projedná aktualizaci energetické koncepce v pololetí  --------------------    Ke zpravodajství: FOTO/aktuality; AUDIO   --------------------    Praha 5. ledna (ČTK) - Ministerstvo průmyslu a obchodu (MPO) brzy dopracuje aktualizaci Státní energetické koncepce (SEK) a předloží ji vládě v polovině roku. Vyplývá to z informací, které dnes ministr průmyslu a obchodu Martin Kocourek předložil na jednání vlády. Podle mluvčího MPO Pavla Vlčka dokument vychází ze stávající koncepce, nepočítá ale s prolomením limitů na těžbu uhlí v severních Čechách.   Právě zachování limitů považuje Kocourek za jednu z největších výzev české energetiky. Zástupci vlády i odborníci podle něj musí přezkoumat vliv zachování těžebních limitů na teplárenské odvětví a podle toho přizpůsobit skladbu různých zdrojů energie v aktualizované státní energetické koncepci.   Zástupci tepláren varují, že při nedostatku uhlí se bude teplo produkovat převážně v lokálních plynových zdrojích, čímž jeho cena výrazně vzroste. Na teplárnách je v Česku závislých kolem tří milionů lidí.   Aktualizovaná státní energetická koncepce zpracovává záměry státu v energetice s výhledem do roku 2050. Předpokládá například, že Česká republika v tomto období výrazně sníží emise oxidu uhličitého a posílí roli jaderné energetiky.   Ministr průmyslu a obchodu zároveň vládu informoval o naplňování stávají energetické koncepce. "Trhy všech druhů energie u nás jsou zcela liberalizované, dostatečně kapacitně dimenzované a doposud fungovaly bez problémů," uvedl Kocourek.   Současná energetická koncepce podle ministra naplňuje dříve přijaté předpoklady. "Správnost zvolených priorit a cílů SEK, především přednostní využití tuzemských energetických zdrojů, potvrdilo to, jak se podařilo vyřešit plynovou krizi v lednu 2009," uvedl ministr. "To, že Česká republika disponovala dostatečnou zásobou zemního plynu a mohla jej nabídnout také svým sousedům, bylo umožněno také tím, že máme vhodně zvolený a diverzifikovaný energetický mix s významným podílem tuzemských zdrojů," dodal.   Kocourek upozornil, že v uplynulých letech výrazně rostla spotřeba primárních energetických zdrojů a zvýšila se také spotřeba energií. Podle ekologického Hnutí Duha vzrostla v tuzemsku spotřeba ropy za uplynulých deset let téměř o třetinu. Skoro polovinu elektřiny vyrábí uhelné elektrárny a 70 procent dováženého zemního plynu spolkne spotřeba tepla. Ekologové proto vyzvali vládu, aby aktualizovaná Státní energetická koncepce počítala s investicemi do moderních zelených řešení. "Posílí tak ekonomiku, srazí účty domácnostem i průmyslových podnikům a sníží dovoz paliv," uvedl Martin Sedlák z Hnutí Duha.   lko mha  