 Bioplynová stanice v Tišnově na Brněnsku patrně nevznikne  Brno 19. ledna (ČTK) - Bioplynová stanice v Tišnově na Brněnsku patrně nevznikne. Krajský úřad Jihomoravského kraje vydal k záměru stavby nesouhlasné stanovisko v procesu posuzování vlivů na životní prostředí. Platí na pět let. ČTK to zjistila z webových stránek krajského úřadu. Se stavbou stanice nesouhlasila tišnovská radnice ani místní občané.   Podle krajského úřadu je jedním z důvodů vydání nesouhlasného stanoviska "nesoulad předpokládaných vlivů záměru na okolí s charakterem regulativu platného územního plánu města Tišnova". Krajský úřad Jihomoravského kraje při svém posuzování záměru dále zohlednil i zásadní nesouhlas města Tišnov, Drásova, obcí Hradčany a Čebín, několika občanských sdružení a řady občanů s umístěním bioplynové stanice v areálu bývalé cihelny.   Lidé kritizovali zápach, který měl provoz stanice přinést, nárůst hluku, dopravy nebo případné znečištění ovzduší či ohrožení kvality povrchových a podzemních vod. "Tyto obavy se v průběhu posuzování záměru nepodařilo zcela vyloučit, především v případě zápachu," uvedl ve svém stanovisku krajský úřad.   Bioplynovou stanici chtěl v Tišnově postavit soukromý investor. Výhrady místních již dříve odmítl. Plánuje prý použít moderní technologii, kde se zpracovávání biologického odpadu odehrává v uzavřených kontejnerech a vzduch vychází ven přes filtry. Podle místních však není pravda, že by se ven žádný zápach nedostal.   Záměr stavby bioplynové stanice měl dříve podporu radnice. Původně město chtělo dokonce v obdobném projektu být investorem. Stavbou stanice se měl vyřešit nákladný svoz a třídění odpadu. Záměr ani tehdy pro odpor veřejnosti neprošel. S novým přišel soukromník. Stanice měla zpracovávat 17.000 tun odpadu za rok.   vrn jpt  