 U kolínské řepařské drážky vznikla naučná stezka  Kolín 24. června (ČTK) - Obnovená kolínská řepařská drážka, bývalá úzkorozchodná železnice, po níž se kdysi vozila řepa do cukrovaru, má novou podobu. Její součástí je nově i železniční naučná stezka. Celá trasa byla zároveň prodloužena na 3,5 kilometru. Slavnostní otevření je plánováno v sobotu, sdělil ČTK jednatel Klubu pro obnovu kolínské řepařské drážky Tomáš Vanča.   Stezka nazvaná Za historií řepařské drážky a okolí má zvýšit atraktivnost tohoto výletního místa a návštěvníkům přinést poučení i zábavu. Součástí je 12 tabulí s informacemi o historii stavby a vozovém parku, který byl na ní provozován. Náklady na úpravu drážky a pořízení naučné stezky přesáhly devět milionů korun, většinu zaplatila Evropská unie.   Lidé se na tabulích například dozvědí o pěstování řepy a jejím zpracování v cukrovarech, fauně a flóře v okolí drážky nebo o některých zajímavostech z okolních obcí. Tabule jsou rozmístěny na nádraží a třech zastávkách po trati.   Kolínskou železnici pro přepravu řepy založil průkopník zemědělství, rytíř František Horský v roce 1894. Sloužila téměř 70 let. Klub pro její obnovu ji zprovoznil v roce 2007 nákladem 20 milionů korun. Přispěla na to EU, stát, kraj, město Kolín, nadace Partnerství pro Kolínsko a řada sponzorů. Pomohli i jednotlivci, a to koupí pražců.   Řepařské drážky vznikly v Polabí na přelomu 19. a 20. století a jejich délka přesáhla 130 kilometrů. Nejstarší z nich byla kolínská. Vedla z cukrovaru, který stál v místě dnešní elektrárny, a pokračovala do Františkova (nynějších Ovčár), Býchor a Jestřábí Lhoty. Trať měřila celkem 10,6 kilometru. Od jejího zániku v 60. letech minulého století po ní zůstaly jen části původního náspu.   khj snm  