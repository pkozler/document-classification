 Archeologové v Arménii našli 6000 let starý vinný lis  --------------------    Ke zpravodajství: ilustrační FOTO ve Fotobance; FOTO/aktuality  ID foto: F201005020317801, F201004010124901, F200910240123201, F200910300191001   --------------------    Washington/Jerevan 11. ledna (ČTK) - Archeologové objevili na jihu Arménie dosud nejstarší lisovnu vína na světě. Zjistili, že stopy po výrobě suchého červeného výběrového vína v tamním jeskynním komplexu pocházejí z doby zhruba před 6000 lety. Informovala o tom agentura AP.   Vykopávky nedaleko arménsko-íránské hranice naznačují, že speciální víno vyráběné v prostorách jeskynního pohřebiště pili pozůstalí, uvedli vědci v časopise Journal of Archaeological Science. "Jde o nejstarší známé zařízení na výrobu vína na světě," řekl AP vedoucí vědeckého týmu Grigor Arešjan z Kalifornské univerzity v Los Angeles.   S pomocí uhlíkové metody vědci zjistili, že zbytky hroznů nalezené u někdejšího lisu pocházejí zhruba z období kolem 4000 let před naším letopočtem. Lis má podobu mělké hliněné nádrže o průměru zhruba jednoho metru.   Objevená lisovna je o 1000 let starší než jakákoli dosud známé zařízení na zpracování vína, uvedla skupina vědců z Arménie, Spojených států a Irska.   Objevený lis údajně pojal jen několik litrů vymačkané šťávy a vymačkaných hroznů. Pravděpodobně se pracovalo metodou šlapání hroznů bosýma nohama. "Bylo to poměrně malé zařízení spjaté s rituály uvnitř jeskyně. Pro běžnou spotřebu by potřebovali mnohem větší vinné lisy v řádném podniku," řekl Arešjan, jenž byl vicepremiérem v první vládě postsovětské Arménie po získání její nezávislosti v roce 1991.   "Také víme, že ve vesnicích v sousedství má vinná kultura velmi dlouhou tradici," uvedl Arešjan. V oblasti se dnes vyrábí vína odrůd Cabernet Sauvignon a Merlot.   Expedice částečně placená z prostředků společnosti National Geographic Society rovněž objevila zařízení na zpracování mědi. Arešjan řekl, že k tomuto objevu jeho tým sdělí porobnosti později.   Vědci poblíž našli také nástroje z obsidiánu, přírodního sopečného skla, což svědčí o čilých obchodních vztazích mezi tehdejšími obyvateli oblasti. Nejbližší zdroj obsidiánu byl až 70 kilometrů daleko, což tehdy znamenalo tři dny chůze. "Můžeme konstatovat, že šlo o velmi komplexní společnost tvořenou rozmanitými komunitami," uzavřel Arešjan.   Stejný tým loni objevil v tomtéž jeskynním komplexu, známém pod označením Areni-1, nejstarší koženou botu na světě, starou zhruba 5500 let.   zdp dr          