 Čínské akcie vstoupily do nového roku silným růstem  Ve 2. odstavci jsme doplnili hodnotu indexu Hang Seng po skončení obchodování, komentář analytika v 7. odstavci, další informace a souvislosti v celém textu.   --------------------    Šanghaj/Hongkong 4. ledna (ČTK) - Čínské akcie vstoupily do nového roku solidním růstem, který táhly především akcie z realitního sektoru. Ten si podle analytiků navzdory růstu cen nemovitostí zachovává dobré vyhlídky a nemělo by mu ublížit ani zpřísnění měnové politiky. Vyšší jsou po svátcích rovněž objemy obchodů. K růstu na burzách v kontinentální Číně i Hongkongu přispívají i lepší vyhlídky globální ekonomiky.   Hlavní index Shanghai Composite, který sleduje vývoj obchodování na hlavní čínské burze, zpevnil o 44,57 bodu a den uzavřel vyšší o 1,59 procenta na hodnotě 2852,65 bodu. Příznivá nálada v Šanghaji pomohla k růstu i burze v Hongkongu, kde hlavní index Hang Seng přidal 0,99 procenta na 23.668,48 bodu. Během dne se index vyšplhal na nové roční maximu nad 23.695 bodů.   Index čínského realitního sektoru během dne přidával na vlně optimismu asi pět procent. Trhu v minulých měsících hodně uškodily spekulace, že zpřísňování měnové politiky v Číně realitní sektor až příliš ochladí, což se ale nestalo. Snížil se objem transakcí, nicméně ceny zůstaly prakticky beze změn.   Investoři se tak vrátili k nákupu akcií z realitního sektoru především díky jejich příznivému ocenění. Pro nákup těchto akcií hovoří i předpoklad solidního růstu zisku ve firmách z tohoto odvětví. Investoři ale kupovali akcie i jiných podhodnocených firem, které by měly nejvíce těžit z oživení globální ekonomiky.   Akcie v Hongkongu zpevnily zpevnily pátým dnem v řadě a vedle solidního vývoje v kontinentální Číně hodně vytěžily z rostoucího zájmu o takzvané cyklické tituly. To jsou například akcie přepravních firem anebo těžebních společností. Čínský akciový trh má předpoklady k růstu mimo jiné i proto, že loni patřil v Asii k nejhorším. Oslabil o více než 14 procent, ačkoliv ekonomika pokračuje v silném růstu.   Pro trh je příznivá i víkendová statistika, která ukázala, že aktivita v čínském průmyslu v prosinci zvolnila tempo. Hospodářský růst by tak měl být vyrovnanější, ale přitom stále ještě velmi vysoký. Zpomalení aktivity je patrně výsledkem snah čínské centrální banky, která zpřísněním měnové politiky bojuje s inflací. Díky úspěšné snaze banky lze čekat, že s dalším zpřísňováním už bude centrální banka opatrnější.   "Nejnovější data o vývoji aktivity signalizují, že čínská ekonomika se nepřehřívá a že dosavadní zpřísnění měnové politiky zabralo," poznamenal k situaci na trhu analytik makléřské společnosti Shenyin Wanguo Securities Meng Siang-ťüan. "Pokud bude aktivita dál klesat, centrální banka některé kroky vedoucí ke zpřísnění měnové politiky zřejmě opustí," dodal.   Akciový trh podpořily i nové statistické údaje, a to nejen z Číny, ale i ze Spojených států. Ukázalo se například, že inflace na úrovni výrobců v Číně v prosinci polevila, což pomohlo zmírnit obavy, že Peking bude pokračovat ve zpřísňování měnové politiky, aby zchladil tempo hospodářského růstu. Dobře ale vyzněla také zpráva o aktivitě v americkém průmyslu.   Silný růst během dneška zaznamenaly také akcie firem, které těží uhlí. Například China Shenhua Energy, což je největší producent uhlí na světě podle tržní hodnoty, v Šanghaji přidala dvě procenta. Akcie firmy se obchodují i v Hongkongu, kde přidaly 2,9 procenta. Akcie další těžební společnosti Yanzhou Coal Mining zpevnily o 3,1 procenta, a vystoupily tak na nový rekord.   Firmám, které těží uhlí, k růstu akcií hodně pomáhají nynější záplavy na severovýchodě Austrálie. Ty jsou největší za desítky let a mimo jiné si vyžádaly evakuaci některých dolů.   spr mha  