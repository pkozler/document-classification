 Gates varoval před pokrokem Číny v moderním vedení války  Tokio 14. ledna (ČTK) - Pokrok Číny na poli elektronického vedení války a protidružicových bojových systémů by mohl ohrozit operační možnosti americké armády v Tichomoří. Prohlásil to dnes v Tokiu americký ministr obrany Robert Gates, který v minulých dnech navštívil Čínu.   "Otázky kolem neprůhledného čínského programu vojenské modernizace jsou zdrojem obav čínských sousedů," řekl Gates v přednášce studentům tokijské univerzity. Gates připomněl, že USA udržují v Japonsku kontingent 49.000 mužů. "Bez této vojenské přítomnosti by chování Číny vůči jejím sousedům mohlo být mnohem troufalejší," řekl americký ministr.   Šéf Pentagonu nepovažuje Čínu za "nevyhnutelného strategického soupeře". Zvlášť nicméně varoval před rostoucí mocí Pekingu v oblasti kybernetického vedení války a kosmického zbrojení. "Pokrok čínské armády v kybernetice a vývoji protidružicových zbraní je potenciální hrozbou pro operační a komunikační schopnosti našich sil v Tichomoří," řekl ministr. Dodal, že USA a Japonsko mají v této sféře "naštěstí kvalitativní náskok".   Gates se rovněž vyslovil pro užší spolupráci mezi USA a Japonskem v protiraketové obraně, a v této souvislosti poukázal na hrozbu Severní Koreje. "Balistické střely Severní Koreje a šíření těchto zbraní do třetích zemí ukazuje na potřebu účinnějšího propojení protiraketové obrany," prohlásil ministr, který dnes bude pokračovat ve své zahraniční cestě návštěvou jihokorejské metropole Soulu.   Gates řekl, že bez americké vojenské přítomnosti by "vojenské provokace KLDR byly ještě drzejší - nebo ještě něco horšího". Pchjongjang má sice podle Gatese menší schopnost invaze na jih ve srovnání se stavem před deseti lety, ale zato disponuje zbraněmi, které jsou pro Asii a celý svět mnohem nebezpečnější.   jas  