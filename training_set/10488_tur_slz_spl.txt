 Slovenským lyžařským centrům v úvodu sezony přibylo hostů  Bratislava 11. ledna (ČTK) - Největší slovenská turistická střediska po nevydařené předchozí sezoně přivítala na přelomu loňska a letoška více návštěvníků než o rok dřív. Právě takzvaný zlatý týden je tradičně obdobím, kdy se hoteliéři a provozovatele vleků těší značnému zájmu o pobyty a lyžování na horách. Při odhadování dalšího vývoje jsou ale horská centra spíše opatrná.   "Počet ubytovaných stoupl o pět až sedm procent. Mnohem větší nárůst byl u jednodenních turistů," řekl ČTK ředitel Sdružení cestovního ruchu Vysoké Tatry Peter Chudý. Dodal, že do nejvýše položených hor v zemi přijelo kromě domácích návštěvníků také více Čechů.   Největší přírůstek hostů však byl z Ruska a Ukrajiny, kteří v minulé sezoně podle některých podnikatelů dali přednost sousednímu Polsku nebo Rakousku. "Když to takto půjde do konce sezony, tak nárůst počtu ukrajinských a ruských návštěvníků může být až o sto procent," poznamenal Chudý. Návštěvníci z tohoto teritoria mají mezi hoteliéry a prodejci pověst štědrých klientů, kteří na zimní dovolené nešetří.   Minulou horší sezonu ve Vysokých Tatrách podle Chudého ovlivnil i nedostatek přírodního sněhu. Závislost na počasí by už mělo tlumit rozšířené zasněžování.   Na dosavadní průběh sezony si nestěžuje ani společnost Tatry mountain resorts, která vlastní několik lyžařských středisek a hotelů ve Vysokých a Nízkých Tatrách včetně největšího centra zimních sportů v zemi, v Jasné pod Chopkem. "Úvod sezony vyšel. My jsme měli většinu (ubytovacích kapacit) téměř zcela zaplněnou," řekla ČTK Katarína Šarafínová o vánočním a silvestrovském období. Další vývoj neodhadla, nedostatku návštěvníků se neobává hlavně během jarních školních prázdnin.   Vyšší návštěvnost hor spolu se zledovatělými svahy se odrazila také v mírném zvýšení počtu úrazů. Od poloviny prosince do konce minulého týdne Horská služba vyrazila jen v Jasné k 156 případům.   Po skončení silvestrovských pobytů střediska většinou zlevnila lístky na vleky a lanovky, cenově výhodněji vyjde i ubytování.   Turisté si na Slovensku podle dostupných údajů stěžují mimo jiné na neochotu personálu a na ceny, které prý neodpovídají kvalitě poskytovaných služeb. Tradiční výtky směřují rovněž na nedostatečné možnosti vyžití vedle sportovních aktivit. Kontrastem bývají záběry z polské strany Tater, kde je podle médií rušno. V internetových diskusích na slovenských portálech se často srovnávají podmínky pro zimní sporty v zemi a v alpských střediscích, často přitom vítězí zahraniční konkurence.   boa dvd  