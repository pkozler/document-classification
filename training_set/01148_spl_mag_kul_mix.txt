 Ve Vyškově překonali rekord v počtu tanečníků Hanácké besedy  --------------------    Ke zpravodajství: FOTO/aktuality   --------------------    Vyškov 13. května (ČTK) - Ve Vyškově dnes překonali svůj dřívější rekord v počtu krojovaných tanečníků Hanácké besedy. Na Masarykově náměstí se jich v podvečer sešlo 341, o 65 víc než loni. Vyškovští rekord překonali navzdory tomu, že mnoho lidí ve stejné chvíli u televize fandilo českým hokejistům hrajícím na mistrovství světa v Bratislavě. Kolize termínů Vyškovským udělala starosti. Nešlo s ní však nic dělat, řekla ČTK mluvčí radnice Dana Bednářová.   Pořadatelé akce měli velký strach ze špatného počasí, to jim však vyšlo. Konkurence hokejového semifinále je ale od středy, kdy se o termínu rozhodlo, strašila. "To je snad ještě horší zpráva," podotkla Bednářová.   Rekord tanečníci přesto překonali. Vyškovští účast postavili hlavně na folklorních souborech a příjezd jich slíbilo hodně. "V minulých letech se míjely, letos se v účasti sešly," uvedla Bednářová.   Největší radost podle ní organizátoři měli z toho, že se Hanáckou besedu kvůli nim naučili i členové Vojenského historického souboru Ondráš. Počty tanečníků ale posílily třeba i děti z mateřské školy.   Podle Bednářové organizátoři vůbec neuvažovali o tom, že by obě akce spojili, že by krojovaní tanečníci zhlíželi hokej na velkoplošné obrazovce a o taneční rekord se pokusili třeba v pauze mezi třetinami. "To by bylo hodně zvláštní spojení, folklor s hokejem," podotkla Bednářová.   I tak ale účastníci folklorní akce měli o dění na ledě přehled. Hokej přenášely televize v několika restauracích po obvodu náměstí a tak minimálně o gólech českého týmu svědčil jásot fanoušků.   Lucie Kučerová jnd  