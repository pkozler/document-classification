 ČEZ s partnery připravuje 35 dobíjecích stanic pro elektrovozy  Praha 3. května (ČTK) - Energetická společnost ČEZ v současnosti připravuje instalaci 35 dobíjecích stanic pro elektromobily. Pro jejich výstavbu a provoz se firma spojila s 12 partnery. Realizace dalších 20 stanic do konce roku je v jednání. Na tiskové konferenci to dnes sdělil generální ředitel ČEZ Martin Roman. Do roku 2013 plánuje ČEZ postavit kolem 200 dobíjecích stanic.   Mezi partnery, se kterými se pro projekt elektromobility ČEZ spojil, patří například společnost ECE, která zajistila výstavbu pražského obchodního centra Arkády Pankrác, obchodní řetězce Kaufland a Tesco, řetězec rychlého občerstvení McDonald's, Inter Ikea Centre Group, Praha 16 - Radotín a obec Dolní Břežany.   V areálech těchto firem, nákupních centrech a obcích budou stát první nabíjecí stanice pro elektromobily, které ČEZ připravuje. Většina jich je v Praze, některé ale také budou v západních a východních Čechách a na střední a jižní Moravě.   U centrální budovy společnosti ČEZ v Praze bude stát také jedna rychlonabíjecí stanice pro elektromobily, která elektrické vozidlo nabije proudem za zhruba 30 minut. Ostatní stanice nabijí elektromobil za šest až osm hodin.   ČEZ v současnosti pořádá výběrové řízení na dodavatele dobíjecích stanic. Loni podnik uzavřel spolupráci s automobilkou Peugeot, která mu pronajme 65 elektromobilů. Několik těchto aut již jezdí v ulicích, do konce roku jich má být asi 11.   "Cílem konceptu je otestovat elektromobilitu v reálném provozu způsobem, který se bude co nejvíce blížit budoucímu komerčnímu provozu. Tomu odpovídá jak umístění dobíjecích stanic, tak i použitá technologie. Logickými partnery jsou nejen místa, kde lidé tráví volný čas, ale i municipality, pro které je rozvoj elektromobility důležitou součástí komunální politiky," uvedl manažer útvaru čistých technologií ČEZ Tomáš Chmelík.   Náklady na projekt elektromobility ČEZ nespecifikoval. Je součástí konceptu Future/E/Motion, který má pomocí vyspělých technologií přispět k ekologičtější spotřebě energie. Podle odborníků se náklady na výstavbu desítek nabíjecích stanic pohybují v řádu desítek milionů korun.   "Cena za elektřinu při dobíjení v rámci prvních let programu bude symbolická," uvedl Roman. Podle Chmelíka elektromobil při dojezdu 100 km spotřebuje asi 12 kilowatthodin elektřiny. "Palivový náklad na 100 kilometrů bude tedy kolem 50 až 60 korun," řekl Chmelík.   V oblasti elektromobility se angažují také další energetické firmy. Společnost Pražská energetika (PRE) letos otevřela první tři veřejně přístupné nabíjecí stanice pro elektromobily v Praze. Do konce roku má PRE v plánu zprovoznit kolem 20 dobíjecích stanic. S automobilkou Mercedes-Benz navázala spolupráci v oblasti elektromobilů také společnost E.ON. Společnost RWE uzavřela v oblasti elektromobilů spolupráci s automobilkou Citroën.   lko dvd  