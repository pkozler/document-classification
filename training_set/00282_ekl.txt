 Průzkum:Lidé jsou spokojeni s množstvím zeleně, ale ne s dopravou  Praha 20. května (ČTK) - Obyvatelé Česka v oblasti životního prostředí nejvíce kritizují hustotu dopravy, naopak spokojeni jsou s množstvím zeleně a likvidací odpadu. Vyplynulo to z průzkumu agentury Ipsos Tambor. Podle ní je pozitivní i to, že téměř 90 procent lidí třídí PET lahve, skleněné lahve a plastové obaly. V třídění nebezpečného odpadu, jako jsou baterie, alkalické články, léky a chemikálie, už tak zodpovědní Češi nejsou, pětina z nich je vhazuje do popelnic na směsný odpad. ČTK má výsledky průzkumu k dispozici.   Množství zeleně a likvidaci komunálního odpadu v místě bydliště oceňuje shodně 81 procent lidí. Dvě třetiny lidí jsou spokojeny i s čistotou ovzduší, přičemž nejvíce jich je na Vysočině a v Jihočeském kraji, naopak nejméně na severu Moravy. O hlučnosti prostředí a čistotě toků se kladně vyjádřilo 65, resp. 62 procent občanů. Nejméně lidí, 49 procent, je spokojeno s hustotou dopravy.   Podle průzkumu jsou s úrovní životního prostředí více spokojeni obyvatelé menších měst a vesnic než ti, kteří žijí ve velkoměstech nebo průmyslově zatížených oblastech.   Tři čtvrtiny lidí si myslí, že za stav životního prostředí odpovídají vlády jednotlivých zemí. Podle 94 procent obyvatel může ale k jeho zlepšení přispět i každý člověk. Nejvíce k tomu lidé přispívají právě tříděním odpadu. Lidé více preferují i výrobu energie z obnovitelných zdrojů, přičemž dvě třetiny Čechů považuje jaderné elektrárny za bezpečné. Skoro 90 procent lidí si rovněž myslí, že by stát měl podporovat auta s alternativním pohonem. Jejichž hlavní nevýhodou je podle poloviny populace vyšší pořizovací cena. Tři pětiny dotázaných pak nesouhlasí s tím, že by globální oteplování bylo jen vymyšleným pojmem.   Nejméně ekologicky se podle agentury chovají mladí, kteří častěji preferují například balenou vodu před vodou z kohoutku nebo dovážené potraviny před lokálními. Mládež je také nejméně ochotná nakupovat dražší ekologicky šetrné výrobky a šetřit energií. Na druhou stranu mladí ale dávají přednost výrobkům netestovaným na zvířatech, fair trade a recyklovaným produktům.   Za ekologicky šetrný produkt je ochotno si připlatit více než polovina respondentů, určitě by to udělalo ale jen sedm procent z nich.   Společnost provedla průzkum na přelomu dubna a května a zúčastnilo se ho 1003 dotázaných ve věku 18 až 65 let.   ktp pba  