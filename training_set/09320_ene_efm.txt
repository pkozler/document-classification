 V Dukovanech začíná druhé cvičení, bude se řešit blackout  Dukovany (Třebíčsko) 5. května (ČTK) - V Jaderné elektrárně Dukovany dnes začíná druhé havarijní cvičení. Energetici budou prověřovat připravenost atomových bloků na úplný výpadek dodávek proudu, takzvaný blackout, který by mohla způsobit vichřice. ČTK to sdělil mluvčí elektrárny Petr Spilka. Velké cvičení se v Dukovanech konalo i ve středu, jeho součástí byla evakuace zhruba 800 pracovníků.   Dnešní akce se kromě firmy ČEZ zúčastní také odborníci, kteří mají na starost přenosovou soustavu. Podle scénáře cvičení kvůli silným poryvům větru spadnou stožáry vysokého napětí, výpadek zasáhne i rozvodnu ve Slavěticích. Těžký zkrat s požárem a úrazem osob nastane kvůli chybám ve výkopových pracích v záložní rozvodně Sokolnice. Dodávky proudu do Dukovan se podaří obnovit díky vodní elektrárně na Vranovské přehradě.   Cvičení na trenažéru jaderné elektrárny začne v 09:30, odpoledne bude vyhodnocen průběh akce.   Námětem středečního cvičení byla vážná havárie jednoho ze čtyř atomových bloků, při níž začala z primárního okruhu unikat radioaktivní chladicí voda.   vst snm  