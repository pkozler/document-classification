 Celníci z Ústí n.O. zadrželi zdraví nebezpečné zboží pro děti  Ústí nad Orlicí 13. května (ČTK) - Celníci z Ústí nad Orlicí v uplynulých dnech zakázali dvěma pražským společnostem dovoz dětského oblečení a koupací obuvi z Číny. Výrobky byly nekvalitní a mohly ohrozit zdraví jejich uživatelů. Potvrdili to i hygienici. ČTK o tom informovala mluvčí Celního ředitelství v Hradci Králové Jitka Fajstavrová.   Jedna firma chtěla do Česka dovézt 1920 párů dětských koupacích bot pro děti do tří let. Svršek zdobily lehce odnímatelné plastové kuličky a kachnička, tudíž hrozilo, že je děti spolknou.   Druhá společnost dovezla z Číny 2281 kusů dětského textilu - trička, krátké kalhoty, kalhoty, šaty a vesty. Oblečení pouštělo barvu nejen při praní, ale i při pocení nebo mechanickém otěru.   Obě firmy dovezly výrobky, které neodpovídají české legislativě. Boty putují zpět do Číny. Oblečení s největší pravděpodobností celníci na náklady majitele zlikvidují.   jlc snm  