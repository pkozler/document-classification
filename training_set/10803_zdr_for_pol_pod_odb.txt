 Kubek i Engel nabídli Hegerovi ruku k řešení odchodů lékařů  --------------------    Ke zpravodajství: FOTO/aktuality   --------------------    Praha 18. ledna (ČTK) - Prezident České lékařské komory (ČLK) Milan Kubek nabídl dnes ministru zdravotnictví Leoši Hegerovi (TOP 09) ruku ke společnému řešení situace s odchody tisíců lékařů z nemocnic. Nejlevnější je vyhovět jim, řekl Kubek na dnešním semináři, který svolal předseda Senátu Milan Štěch (ČSSD). Nabídku zopakoval i předseda Lékařského odborového klubu - Svazu českých lékařů (LOK-SČL) Martin Engel.   Přítomní ocenili obě nabídky potleskem, Heger netleskal. Když ale posléze dostal slovo, uvedl, že ministerstvo je pro jednání připraveno. "Posílali jsme nabídky, nebyly vyslyšeny bez předběžných požadavků," řekl.   Kubek zdůraznil, že odborová akce Děkujeme, odcházíme je nejsilnějším proreformním hnutím. Heger by měl podle něj využít nespokojenosti lékařů k prosazení reformy. Nepomohou mu prý farmaceutické firmy či zdravotní pojišťovny, které jsou s neprůhledným systémem plným korupce spokojeny.   "Nejlevnější řešení, ekonomické i politické, je lékařům vyhovět a získat je na svoji stranu. Bez dohody s lékaři nelze zajistit po 1. březnu ani akutní péči," prohlásil Kubek.   Engel doplnil, že požadavky zveřejnili odboráři před devíti měsíci, nikdo z politiků si jich prý nevšímal. "Toto je akce nešťastných lidí, kteří jsou frustrováni svou situací. Jsem přesvědčen, že podání výpovědi byl správný krok," řekl a ocenil, že dnes se odboráři poprvé společně mohli sejít s politiky na oficiální půdě.   "Jsme pro reformu a nabízíme spolupráci a vstřícnost při prosazování reformních kroků," uvedl Engel. Na oplátku očekává jednání o požadavcích nespokojených lékařů. "Nemůžeme přijmout myšlenku, že se spravedlivého odměňování dočkáme, až reforma bude hotová," dodal a vyzval úředníky, aby přestali vymýšlet krizové scénáře a požadavky lékařů pochopili.   Kvůli platovým požadavkům podalo přes 3800 nemocničních lékařů výpověď. Pokud nepřijdou 1. března do práce, hrozí v řadě míst republiky krach nemocniční péče. Další nespokojení lékaři vypovídají dohody o přesčasech.   Například na Vysočině chce odejít téměř 60 procent nemocničních lékařů, v hlavním městě každý desátý. Ambulantní služby nemocnic by měli zastat lékaři z terénních ambulancí, zdravotní pojišťovny jim zaplatí víc. Kraje chtějí postup koordinovat, na semináři budou zástupci Asociace krajů.   Premiér Petr Nečas (ODS) slíbil na pátečním setkání s Kubkem, že peníze ušetřené reformou půjdou do platů zdravotníků. Heger požádal nespokojené nemocniční lékaře, aby s odchody počkali a dali mu čas na zahájení reforem.   Podle Engela jsou zdroje na vyšší platy zdravotníků v systému zdravotního pojištění. Unikají prý korupcí, nákupy předražených léků a přístrojů. Heger představí ve čtvrtek protikorupční strategií, která by měla začít přinášet peníze na platy zdravotníků už tento rok.   nam mhm pba  