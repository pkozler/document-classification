 E15: UPC loni více než zdvojnásobila ztrátu na 277 mil. korun  Praha 11. května (ČTK) - Největší tuzemská kabelová firma UPC loni více než zdvojnásobila ztrátu na 277 milionů korun. S odkazem na dokumenty společnosti o tom informuje dnešní vydání deníku E15. Čísla, týkající se tržeb, dokumenty neobsahovaly. Celková kumulovaná neuhrazená ztráta minulých let dosáhla na konci loňského roku 6,42 miliardy korun.   Kvůli hrozivě narůstající kumulované ztrátě firma přistoupila loni na podzim k radikálnímu kroku, když snížila základní kapitál o 4,5 miliardy na 1,123 miliardy korun. Ze získané částky bylo 1,23 miliardy korun určeno na úhradu minulých ztrát, 1,19 miliardy na zvýšení emisního ážia a 2,09 miliardy na tvorbu ostatních kapitálových fondů.   Společnost se do pravidelných ztrát ve výši několika desítek milionů korun dostala v roce 2007, když za zhruba devět miliard korun pohltila tehdejší dvojku na kabelovém trhu Karneval Media a její dceřinou firmu Forcable. Ztráty vedení firmy vysvětlovalo vysokými investicemi do kabelových sítí.   Loňské hospodářské výsledky nechtěli zástupci české pobočky UPC, která patří americké mediální společnosti Liberty Global, komentovat.     Podle E15 loňská čísla ovlivnil i úbytek zákazníků, kteří si objednali televizní služby. Zatímco v roce 2009 tuzemská UPC registrovala 636.000 zákazníků, kteří si předplatili satelit, analogovou nebo digitální kabelovou televizi, loni jich bylo o 26.000 méně.   Přibylo naopak lidí, kteří si u UPC objednali internet a telefonní připojení. Počet uživatelů internetu vzrostl o 46.000 na 408.000, telefonní přípojky o 21.000 na 187.000. Celkem měla společnost na konci loňského roku přes 755.000 individuálních zákazníků.   Největší konkurent telekomunikační skupina Telefónica O2 loni zvýšila konsolidovaný čistý zisk o pět procent na 12,3 miliardy korun.   fsl  