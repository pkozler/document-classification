 Střevní nákaza si vyžádala už 17 obětí, problémy zelinářů řeší EU  --------------------    Ke zpravodajství: FOTO/aktuality   --------------------    Berlín/Brusel/Praha 1. června (ČTK) - Nebezpečná nákaza střevní bakterií E.coli (EHEC) si vyžádala již 17 obětí, z toho 16 v Německu a jednu ve Švédsku, v drtivé většině ženy. Pátrání po zdroji nákazy je zatím neúspěšné a odborníci neočekávají, že by nebezpečí pominulo brzy. Nákaza má silný ekonomický dopad na producenty zeleniny, jejichž zboží se stává neprodejným; těmito potížemi se zabývá Evropská unie. Čeští potravináři nevylučují, že aféra by v českých podmínkách mohla paradoxně pomoci domácím zemědělcům.   Nejintenzivněji na odhalení zdroje nákazy pracují němečtí vědci, zatím ale podle vlastního přiznání "tápou v mlze". Kromě zeleniny prověřují i maso a párky, kde by bakterie mohla přežít při nedostatečné tepelné úpravě, nebo jahody či citrusové ovoce, zatím ovšem stále bez výsledku.   Hlavní pozornost je nicméně stále upřena na zeleninu. "Nejsou žádné jiné skupiny potravin, kde by existoval tak výrazný signál zvýšeného rizika," prohlásil ředitel berlínského ústavu Roberta Kocha (RKI) Reinhard Burger. Varoval, že nákaza se při nedostatečné hygieně může přenášet i z člověka na člověka.   Někteří němečtí odborníci poukazují na to, že u 80 procent případů nákazy zůstává pátrání po jejich zdroji neúspěšné, nákazy prostě samy pominou. Český epidemiolog Roman Prymula míní, že čím déle trvá pátrání po zdroji infekce, tím menší je naděje, že se najde. Při důsledné hygieně může podle něj epidemie rychle skončit, protože ale obvykle všichni lidé hygienická pravidla nedodržují, může skončit do dvou měsíců, řekl. Nevyloučil úmyslné zanesení infekce do skladišť potravin, v minulosti se to prý v konkurenčním boji firem stalo.   Česká Státní zemědělská a potravinářská inspekce pokračuje v rozsáhlých kontrolách čerstvé zeleniny, výsledky jsou zatím negativní. Česko registruje tři případy možné nákazy - z nich jedno podezření u americké turistky testy potvrdily. Testy má specializovaná laboratoř ještě udělat u vzorku od starší pacientky, která je v nemocnici v Hradci Králové, a u další starší pacientky z Trutnova.   Problémy spojené s nákazou se mezitím přenášejí do ekonomické oblasti. Zjevně mylné označení salátových okurek ze Španělska za zdroj současné epidemie má za následek napětí mezi Španělskem a Německem. Německé obvinění prý španělskému zemědělství způsobilo největší krizi v jeho historii: Madrid vyčíslil ztráty na 200 milionů eur (téměř pět miliard Kč) za týden a nevylučuje právní kroky proti Berlínu.   Na odbyt nejde zelinářská produkce ani ostatních evropských zemí včetně Nizozemska a Německa, které se již obrátily na EU s žádostí o podporu. Evropská komise dala najevo, že je ochotna o tom jednat. Odsoudila přitom nedávný zákaz dovozu španělských okurek přijatý řadou zemí jako "nepřiměřený krok", který uškodil nevinným.   Podle české Agrární i Potravinářské komory by krize kolem infekce mohla paradoxně pomoci tuzemským zemědělcům a potravinářům. Spotřebitelé se asi budou více než dosud zajímat o původ potravin a budou preferovat domácí produkty, řekl dnes ČTK prezident Agrární komory Jan Veleba. Také potravináři cítí šanci k posílení postavení domácích výrobků na trhu. Lidé by podle nich měli zejména u čerstvé sezonní zeleniny a ovoce dávat přednost výpěstkům domácích producentů.   ik ank  