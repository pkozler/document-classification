 Bill Murray již dostal scénář ke třetímu dílu Krotitelů duchů  --------------------    Ke zpravodajství: FOTO ve Fotobance  ID foto: P200910140846001, F200909130010901, F201009140193001   --------------------    Los Angeles 10. ledna (ČTK) - Filmoví fanoušci se možná zanedlouho dočkají třetího pokračování Krotitelů duchů. Ivan Reitman, který režíroval a produkoval první dvě duchařské komedie, má prý "velmi dobrý scénář", který již dostal i herec Bill Murray. Napsala to agentura AP.   Režisér slovenského původu je přesvědčen, že nový scénář je "dost dobrý na to, abychom podstoupili riziko a udělali to znovu". Zároveň ale Reitman upozorňuje, že není možné věřit všemu, co se píše na internetu, a že Murray scénář ještě ani nečetl.   Snímek Krotitelé duchů III má natočit filmové studio Columbia a podle informací z hollywoodského zákulisí by se rolí lovců nadpřirozených bytostí měli opět ujmout Bill Murray, Harold Ramis, Dan Aykroyd a Ernie Hudson.   První díl Krotitelů duchů, směsi komedie, sci-fi a hororu, natočil Reitman v roce 1984. Pokračování Krotitelé duchů II vzniklo o pět let později. Ve světových kinech vydělaly oba díly přes půl miliardy dolarů.   Reitmanovým zatím posledním filmem je romantická komedie Hlavně nezávazně s Natalií Portmanovou a Ashtonem Kutcherem. Do amerických kin vstoupí 21. ledna.   mtw jnd  