 Dopravu ve Zlínském kraji komplikuje místy mlha  Zlín 11. ledna (ČTK) - Dopravu ve Zlínském kraji dnes ráno komplikuje místy mlha. Regionální cesty v horských oblastech Valašska navíc pokrývají zbytky ujetého sněhu do tří centimetrů, někde jsou vyjeté koleje. Silničáři proto nabádají motoristy k opatrné jízdě. Vyplývá to z informací Ředitelství silnic a dálnic ČR.   Ostatní komunikace ve Zlínském kraji jsou holé, mokré a sjízdné bez omezení. Teplota se ve Zlínském kraji ráno pohybovala od nuly do pěti stupňů Celsia. Podle meteorologů bude první polovina tohoto týdne o něco chladnější než minulý víkend.   Přes den budou nicméně teploty vystupovat mírně nad nulu, v noci se opět může tvořit náledí. Především na horách se objeví sněžení. V polovině ledna se pak může oteplit až na 11 stupňů Celsia.   jav jpt  