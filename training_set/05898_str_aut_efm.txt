 Strojírenská skupina Fiat se loni vrátila k zisku  Milán 27. ledna (ČTK) - Italská strojírenská skupina Fiat Group SpA se loni vrátila k zisku. Hospodaření podpořil vyšší prodej nákladních aut a stavebních a zemědělských vozidel. Čistý zisk činil 520 milionů eur (12,6 miliardy Kč) ve srovnání se ztrátou 838 milionů eur předloni.   Výsledky za loňský rok jsou poslední, které firma zveřejnila jako skupina. Na počátku letošního roku se totiž rozdělila na dvě části. Jednou z nich je Fiat Industrial, který zahrnuje producenta nákladních automobilů Iveco a výrobce zemědělských strojů CNH Global. Druhou je výrobce osobních aut Fiat SpA, které patří automobilové značky Fiat, Lancia, Alfa Romeo, Ferrari či Maserati. Automobilka rovněž vlastní podíl 25 procent v americkém Chrysleru. Důvodem rozdělení byla snaha zlepšit výkon dvou rozdílných aktivit.   Tržby skupiny se v loňském roce zvýšily o 12 procent na 56,3 miliardy eur. Firma rovněž snížila dluh na 2,4 miliardy eur z 4,4 miliardy před rokem.   Automobilka Fiat zvýšila loni zisk na 607 milionů eur ze 470 milionů před rokem. Tržby stouply o šest procent na 27,9 miliardy eur. Prodej osobních aut se však snížil o osm procent. Fiat je šestým největším výrobcem aut v Evropě.   Fiat předpovídá, že tržby automobilové divize letos stoupnou na 37 miliard eur. Tržby Fiat Industrial mají činit 22 miliard eur, napsaly agentury AP a ANSA.   irl dvd  