 Slavnosti piva nabídnou novinky i speciální druhy zlatavého moku  --------------------    Ke zpravodajství: ilustrační FOTO ve Fotobance  ID foto:  F201010080005401 ,  P200904010952501    --------------------    České Budějovice 1. června (ČTK) - Ochutnat nejrůznější druhy piva budou moci v pátek a sobotu návštěvníci tradičních Slavností piva na českobudějovickém výstavišti. Připraveno je 19 druhů od 11 pivovarů, řekla dnes novinářům ředitelka výstaviště Marcela Payerová. Pro milovníky tohoto nápoje tu budou přichystány různé novinky či speciality.   Lidé budou moci ochutnat i některé vzorky, s nimiž se výrobci účastní soutěže Pivo České republiky. Nabízet je budou samy pivovary ve svých expozicích. Do soutěže, kterou pořádá výstaviště, se přihlásilo 54 pivovarů s 279 vzorky, další výrobci mají o účast v soutěži zájem. Počet soutěžících každoročně vzrůstá, stejně jako počet návštěvníků, uvedla Payerová. Loni jich přišlo na 16.000, předloni asi 11.000. Akce se koná už popatnácté.   Soutěžní piva jsou rozdělena do 17 kategorií. Nejpočetněji je zastoupen světlý ležák, kam svá piva přihlásilo 32 pivovarů. Stále více vzorků výrobci přihlašují do kategorie kvasnicových piv, která u konzumentů získávají na popularitě. Je to jediná kategorie, kde se utkají velké pivovary s těmi malými. Výsledky soutěže budou vyhlášeny v sobotu v 11:00.   Součástí sobotního programu bude vyhlášení výsledků soutěže o nejlepší regionální potravinu Chutná hezky.Jihočesky. Novinkou slavností bude prezentace a prodej potravinářských výrobků oceněných značkou kvality Klasa. Návštěvníci se mohou těšit i na ochutnávku maďarských kotlíkových pokrmů a rybích specialit.   Petra Měšťanová kš  