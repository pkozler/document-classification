 Výstava v Muzeu Mladoboleslavska představí nejvýznamnější objevy  Mladá Boleslav 15. ledna (ČTK) - Muzeum Mladoboleslavska nabídne od čtvrtka 20. ledna návštěvníkům expozici nejvýznamnějších archeologických objevů, které při záchranném výzkumu na mladoboleslavském Staroměstském náměstí našli odborníci. Výstava Utajená minulost Staroměstského náměstí z výzkumu, který ještě neskončil, nabídne objevy od pravěku do novověku, řekl ČTK ředitel muzea Luděk Beneš. Výstavu doplní ještě desítky historických fotografií náměstí a interaktivní dílny.   Expozici pořádá Muzeum Mladoboleslavska a Ústav archeologické památkové péče středních Čech. "Cílem je přiblížit dosavadní výsledky archeologického výzkumu. Prezentovány budou nejzajímavější nálezy z období pravěku, středověku i novověku," uvedl Beneš. Lidé uvidí originály nálezů, ale i bohatou fotografickou, kresebnou a mapovou dokumentaci výzkumu.   Nebude chybět ani simulace takzvaného haltýře, který sloužil jako sádka na ryby nebo plnil funkci dnešní lednice, bohatě vybavených hrobů a dalších prvků, které byly při výzkumu odkryty. "Spolu s fragmenty zdí, studní, odpadových jam a dalších prostor napomohou bezpochyby k lepšímu poznání středověké i novověké minulosti historického centra města," doplnil Beneš. Na výstavě se uplatní také 3D animace některých nalezených objektů.   V Muzeu bude zároveň výstava fotografií Podoby Staroměstského náměstí, která bude umístěna na arkádě. Na zhruba 40 historických snímcích a pohlednicích lidé spatří proměny podob Staroměstského náměstí i některých domů. První část expozice zahrnuje snímky náměstí v období od druhé poloviny 19. století do 40. let 20. století. Tehdy bylo náměstí živým prostorem s řadou obchodů, množstvím hostinců a pravidelnými trhy. Druhá série snímků zachycuje náměstí ve druhé polovině 20. století, kdy bylo několik domů zdemolováno.   zik snm  