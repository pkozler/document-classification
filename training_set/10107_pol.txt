 Peru jako další jihoamerická země uznalo Palestinu  Lima 24. ledna (ČTK) - Peru dnes oficiálně uznalo Palestinu jako nezávislý stát. Lima se tímto krokem připojila k rozrůstající se skupině jihoamerických zemí, jejichž postup USA označují za ukvapený. Izrael pak varoval, že příslušná prohlášení Brazílie, Argentiny, Chile, Uruguaye, Bolívie a Ekvádoru mohou podkopat blízkovýchodní mírový proces.   Peruánský ministr zahraničí José Antonio García Belaúnde podle agentury Reuters neupřesnil, zda Peru uznalo palestinský stát v hranicích z roku 1967.   "Uznáváme Palestinu jako svobodný a svrchovaný stát," řekl šéf peruánské diplomacie v rádiu RPP.   Zmínka o palestinských hranicích není ani v chilské uznávací deklaraci. Ostatní země naproti tomu uznaly Palestinu v hranicích z roku 1967, tedy před šestidenní válkou mezi Izraelem a okolními arabskými státy. Po ní si vítězný židovský stát přisvojil část palestinského území včetně východního Jeruzaléma a celý Jeruzalém pak prohlásil za své věčné a nedělitelné hlavní město.   Izrael nad uznáním Palestiny jihoamerickými státy průběžně vyslovuje politování. Pokračující uznávání palestinského státu latinskoamerickými zeměmi označil za "vysoce škodlivé vměšování" zemí, které nikdy nebyly součástí blízkovýchodního mírového procesu. Odmítavě se vyjadřují i Spojené státy, podle nichž je každá jednostranná akce kontraproduktivní. Jedině cestou jednání mezi zúčastněnými zeměmi, tedy Palestinci a Izraelci, bude možné dospět k řešení v podobě dvou států, řekl v prosinci vysoký činitel amerického ministra zahraničí William Burns.   Palestinský prezident Mahmúd Abbás před několika týdny poděkoval Brazílii za to, že dovolila jeho národu otevřít první palestinskou ambasádu na území Severní i Jižní Ameriky. Palestinská správa pak doufá v diplomatický dominový efekt na podporu svého nároku na vlastní nezávislý stát na celém území západního břehu Jordánu a v pásmu Gazy.   K vytvoření samostatného palestinského státu měly směřovat mírové rozhovory, které s Izraelem a s Palestinci vedly Spojené státy. V září ale dialog uvízl na mrtvém bodě kvůli tomu, že Izrael odmítl prodloužit moratorium na výstavbu v židovských osadách na palestinských územích. Palestinci bez zastavení židovské kolonizace svých území odmítají znovu zasednout k jednacímu stolu.   tw drk  