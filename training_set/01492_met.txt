 V Černošicích u Prahy chystají kvůli povodni evakuaci 50 domů  Černošice (u Prahy) 8. ledna (ČTK) - V Černošicích u Prahy chystají kvůli povodni evakuaci 50 domů. Hladina Berounky, která v Plzeňském kraji dosáhla prvního povodňového stupně, v Černošicích stoupá. Hasiči spolu s městskou policií krátce po 14:30 vyklidili a uzavřeli náplavku, řekl ČTK starosta Filip Kořínek (Věci černošické).   Z Berounského nadjezí se kvůli průtoku většího množství vody v řece utrhla ledová celina, tedy zámrz řeky, dlouhá asi jeden kilometr a pluje po proudu. Hasičská jednotka je v plné pohotovosti a strážníci posilují hlídky. "Zvýšená hladina řeky už protekla Karlštejnem, kde s sebou vzala ledovou bariéru a blíží se sem. Začnou evakuace některých domů," uvedl Kořínek. Asi deset z nich je trvale obydlených, zbylé domy jsou rekreační objekty.   Berounka se vylije mimo koryto řeky a do nejbližšího okolí, které bylo zalité už nyní. Kdy se tak stane, neumí starosta odhadnout. Podle informací podniku Povodí Vltavy, které dostali místní hasiči, se měla ledová bariéra z Berouna do Karlštejna dostat za dvě hodiny. Byla tam už ale za 45 minut.   V Berouně se množství vody dostalo na hranici prvního povodňového stupně, pak hned kleslo. V Černošicích blokuje koryto částečně led. "Neumožní průtok vody, takže hladina může vystoupat výš," řekl Kořínek.   Bariéra se na Berounce vytvořila v pátek 31. prosince mezi jezem Mokropsy a ulicí Ke hřišti. Od středy je tam vyhlášen první povodňový stupeň kvůli souvislé ledové bariéře o délce 1,7 kilometru.   Podobné problémy byly v Černošicích i před rokem. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   zik snm  