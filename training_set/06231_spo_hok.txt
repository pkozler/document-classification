 V Pardubicích venku padl rekord extraligy - 17.140 diváků  --------------------    Ke zpravodajství: FOTO/aktuality; AUDIO   --------------------    Pardubice 2. ledna (ČTK) - Zápas hokejistů Pardubic a Komety Brno pod širým nebem na plochodrážním stadionu ve Svítkově navštívilo 17.140 diváků, což je nový rekord extraligy. Historické maximum domácí soutěže ale překonáno nebylo. Nejvyšší návštěvou na hokejovém utkání na českém území zůstává 18.500 diváků, kteří v roce 1962 přišli na zápas Spartak Sokolovo - ZKL Brno do nově otevřené Sportovní haly v Praze.   V Pardubicích byl dnes o 17 diváků překonán necelé tři roky starý rekord extraligy. V dubnu 2008 dorazilo do O2 areny na rozhodující sedmé finále mezi Slavií a Karlovými Vary 17.123 lidí.   Zápas mezi Pardubicemi a Kometou mohlo teoreticky přijít až 25.000 fanoušků, což je kapacita provizorně postaveného areálu. "Je pravda, že jsme trochu smutní, že jich nepřišlo víc, ale i tohle je pro nás dobré," řekl generální manažer mistrovského klubu Zbyněk Kusý. Více lidí podle něj nepřišlo kvůli nepříznivému počasí a možná i termínu zápasu na konci vánočních svátků.   Zda se bude podobná akce v Pardubicích někdy opakovat, není jasné. "Těžko říci. Momentálně ani nevím, zda jsme s náklady někde na nule," uvedl Kusý k projektu, který měl rozpočet 15 milionů korun. "Věřím ale, že pro fanoušky je to hezká věc," dodal.   rte ura  