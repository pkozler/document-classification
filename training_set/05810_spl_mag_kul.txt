 Trnkobraní oslaví 750. let od první písemné zmínky o Vizovicích  --------------------    Ke zpravodajství: FOTO ve Fotobance  ID foto:  P201008220267101 ,  FO01023502    --------------------    Vizovice (Zlínsko) 3. května (ČTK) - Tradiční multižánrový festival Trnkobraní ve Vizovicích na Zlínsku se letos ponese v duchu oslav 750. výročí první písemné zmínky o městě Vizovice. ČTK to dnes sdělil jeden z organizátorů festivalu Zdeněk Jurásek. Trnkobraní se koná od 19. do 21. srpna.   První, přesně datovaná zpráva o Vizovicích se nachází v zakládací listině vizovického kláštera. Byla vydána 20. srpna 1261, vyplývá z  webu  o historii města. Výročí tak přesně připadá na dny konání festivalu.   "Letošní ročník jsme plně zasvětili oslavám narozenin města Vizovice. A proto nás letos čeká opravdu neskutečný trnkáčský supermejdan. V areálu likérky Rudolf Jelínek budeme vzdávat holt super muzice, báječné zábavě, švestkám - prostě Vizovicím," uvedl Jurásek.   K oslavám se připojí i samotná vizovická likérka, která v neděli 21. srpna otevře své brány veřejnosti. Podnik si lidé mohou prohlédnout zdarma. Připravena bude pravá vizovická zábava - muzika, jídlo, pití, lidová řemesla, atrakce, tanec.   Hlavní hvězdou letošního 44. ročníku Trnkobraní bude vyhlášená kapela z Moldávie - Zdob si Zdub. Vystupovat tady bude podruhé, návštěvníci festivalu ji již mohli slyšet v roce 2004. Své vystoupení již organizátorům potvrdili i písničkář Tomáš Klus, kapaly Nightwork, Divokej Bill, Čechomor, Aneta Langerová či Anna K.   slu dr  