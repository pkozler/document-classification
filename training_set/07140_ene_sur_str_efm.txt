 Halliburton výrazně zvýšil tržby i zisk, překonal odhady  New York 24. ledna (ČTK) - Americká společnost Halliburton, která je celosvětově druhým největším poskytovatelem servisních služeb pro ropné firmy, zvýšila ve čtvrtém čtvrtletí čistý zisk na 605 milionů dolarů (asi 10,9 miliardy Kč). Proti stejnému období předchozího roku je to nárůst o 149 procent. Tržby se zvýšily o 40 procent na 5,16 miliardy dolarů. Růst je výsledkem vysoké poptávky, převážně v Severní Americe.   Zisk na akcii činil 66 centů, a zvýšil se tak z předchozích 27 centů, kde byl o rok dříve. Pokud by se nebraly v úvahu mimořádné náklady, činil by zisk na akcii 68 centů. Analytici v anketě agentury Reuters čekali zisk na akcii 63 centů a tržby 4,88 miliardy dolarů.   Poptávka po nových vrtných soupravách v Severní Americe prudce vzrostla na začátku loňského roku. Později se sice vinou nízkých cen zemního plynu zmírnila, vytrvalý růst cen ropy ale zajistil zájem jak o dobývání ropy, tak o nové projekty, které se věnují zkapalněným surovinám.   Minulý týden oznámila hospodářské výsledky společnost Schlumberger, která je největším servisním podnikem na světě ve svém oboru, a tak i největším rivalem Halliburtonu. Schlumberger rovněž překonal odhady a také očekává, že poptávka po servisních službách od těžebních firem do budoucna poroste. Růst se čeká nejen v Severní Americe, ale i jinde.   Akcie Halliburtonu v elektronických systémech před zahájením obchodování na burze v New Yorku mírně zpevnily a dostaly se na 39,30 USD. Za poslední rok přidaly zhruba 27 procent.   spr dvd  