 V Čechách stouply hladiny řek, v příštích dnech ale bude náledí  Rozšířili jsme o další informace ve 3. odstavci.   --------------------    Praha 10. ledna (ČTK) - Ve Středočeském a Plzeňském kraji platí až do odvolání povodňová pohotovost, kvůli dešti a oblevě se některé toky zvedly i v Praze a západních Čechách. Noční teploty však budou klesat pod bod mrazu, v příštích dnech proto pokryje celou ČR náledí. Upozornil na to dnes Český hydrometeorologický ústav (ČHMÚ).   Druhého stupně povodňové aktivity dnes dopoledne dosahovala u Staňkova a Lhoty řeka Radbuza, Berounka pak na stupeň pohotovosti vystoupala u Bílé Hory a Zbečna a Ohře u Skalky. "Z důvodu mírného ochlazení předpokládáme v horních částech povodněmi zasažených toků již poklesy hladin," uvedli meteorologové.   Na stupeň bdělosti se dnes odpoledne ještě dostane Vltava v Praze a během noci ve Vraňanech, v úterý pak soutok Vltavy a Labe u Mělníku a také Ústí nad Labem. "Vzestupy lze i nadále očekávat v důsledku dotoku povodňové vlny z povodí Berounky a zvyšování odtoku z přehrady Vrané v povodí dolní Vltavy," upozornil ČHMÚ. Meteorologové budou ale předpovědi dále zpřesňovat, doporučují proto sledovat zpravodajství.    Hladiny vystoupaly kvůli dešťům a oblevě, denní teploty budou i nadále stoupat ke třem, koncem týdne až osmi stupňům Celsia. V noci však přituhne pod bod mrazu a celou republiku pokryje kluzká vrstva. Náledí a ledovka hrozí už od dnešního odpoledne, v Čechách se udrží do středečního rána, na Moravě pak až do čtvrtka.   kli mal  