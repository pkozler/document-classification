 Koruna na začátku roku oslabila k dolaru, k euru mírně posílila  Praha 3. ledna (ČTK) - Česká měna v úvodu nového roku mírně oslabila k dolaru, proti euru nepatrně posílila. Kolem 17:00 koruna proti dolaru ve srovnání s pátečním závěrem ztratila čtyři haléře na 18,74 Kč/USD. Vůči euru se obchodovala na 25,03 Kč/EUR, byla tak o dva haléře silnější, vyplývá z údajů serveru Patria Online.    "Kurz koruny ve výsledku žádný významnější pohyb nezaznamenal. Po zahájení obchodování na hladině 25 Kč/EUR koruna krátce posílila pod tuto úroveň, když se kurz na mezibankovním trhu dostal až ke 24,975 Kč/EUR," uvedl Jan Vejmělěk z Komerční banky. To podle něj znamenalo nejsilnější korunovou úroveň za poslední tři týdny, velmi rychle se však kurz vrátil zpět.   Podle analytika Patria Finance Tomáše Vlka pozitivní vstup hlavních trhů do nového roku sice koruně v úvodu přinesl zisky, ty ale koruna neudržela. "Zprávy z domácí ekonomiky, index nákupních manažerů i bilance rozpočtu, k posílení nevedly, ačkoli v obou případech šlo o dobré výsledky," míní Vlk.   Vejmělek poznamenal, že pro středoevropské měny byl první obchodní den roku 2011 klidným dnem. Převažovala nízká kurzová volatilita, nižší zůstávala i aktivita na trhu. "Ve spoustě zemí byl ještě dnes svátek, zavřený byl i pro naše trhy důležitý londýnský trh," upozornil Vejmělek.   Dolar se kolem 17:00 obchodoval na 1,3364 USD/EUR. "Americký index průmyslové aktivity ISM vzrostl na očekávanou hodnotu a bezprostřední reakci nevyvolal. Následně ale euro navýšilo své dnešní zisky," uvedl Vlk. Dodal, že vývoj kurzu dokresluje vyšší zájem o riziko v úvodu roku, který je vidět i na akciích a ropě.   jap mha  