 Mariánskolázeňský městský skiareál bude provozovat firma Snowhill  Mariánské Lázně (Chebsko) 12. května (ČTK) - Mariánské Lázně pronajmou své lyžařské středisko Skiarea u Koliby společnosti Snowhill, která se bude starat o jeho zimní, ale také letní provoz. Smlouva bude uzavřena na 15 let vzhledem k očekávaným investicím do infrastruktury v areálu. Snowhill má městu zaplatit roční nájem 100.000 korun, stejnou částku Lesům ČR za pozemky a 300.000 korun za rok má vydávat na údržbu zařízení v areálu. ČTK to dnes oznámil starosta města Zdeněk Král (ODS).   O skiareál projevili ve výběrovém řízení zájem dva uchazeči, podle starosty ale jeden z nich nesplnil požadovaná kritéria. Společnost Snowhill považuje za seriózního a fundovaného partnera, jenž má s provozováním lyžařských středisek v Česku značné zkušenosti. "Byli jsem se podívat ve čtyřech areálech, které společnost spravuje. Vidíme v ní záruky rozvoje mariánskolázeňského střediska. K délce pronájmu jsme dospěli po vzájemné dohodě. Návratnost investic je přece jen delší," uvedl starosta.   Lyžařský areál v Mariánských Lázních se od dalších středisek, která nyní provozuje Snowhill, značně odlišuje, podotkla Radka Záhořová ze Snowhillu. Areály v krkonošských Herlíkovicích či šumavských Kašperských Horách patří k horským střediskům. V Mariánských Lázních jde o skiareál na okraji města, jehož prioritou jsou lázně. Podle Záhořové má však značný potenciál a je také vhodným doplněným rekreační nabídky ve městě. "Investice chystáme, konkrétní podobu upřesníme," poznamenala.   První aktivitou firmy Snowhill je sobotní zahájení provozu kabinové lanové dráhy na Krakonoš. Lanovka bude v letním provozu až do 30. října denně od 10:00 do 17:30 s odjezdem každých 15 minut. Rodiny s dětmi a studenti mohou využít výhodného jízdného, cyklisté mohou přepravovat kola zdarma. Základní jízdné nahoru je pro dospělé 50 korun, pro děti a mladé do šestnácti let 30 korun. Zpáteční jízdenka je pro dospělé 80 korun, pro děti a juniory (do šestnácti let) 50 korun.   Snowhill je podle webových stránek společnosti v současnosti provozovatelem středisek v Herlíkovicích (Vrchlabí), které jsou jeho největším areálem, dále pak v Jilemnici (Kozinec), Vysokém nad Jizerou (Šachty), Jablonci nad Jizerou (Kamenec) a v Kašperských Horách (Kašperky). Společnost provozovala i areál na Ještědu v Liberci. Ten ale opustila v roce 2009 a vrátila ho městské společnosti SAJ. Do pronájmu získal Snowhill liberecké středisko v roce 2006 a vybudoval na Ještědu především tři lanové dráhy a čtyři vleky.   vlm hj  