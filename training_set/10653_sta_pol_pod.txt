 Obyvatelům městských domů olomoucké radnice podraží nájemné  Olomouc 12. ledna (ČTK) - Obyvatelé městských bytů olomoucké radnice si od května připlatí za bydlení. Regulované i volné nájemné jim město zvedne v průměru o 17 procent. Například nájemníkům třípokojových bytů v panelových domech se zvýší měsíční platby o 730 korun. V deregulaci nájemného město bude pokračovat do roku 2012, řekl dnes novinářům náměstek primátora Ladislav Šnevajs (KDU-ČSL).   Výše regulovaného nájemného se v krajském městě odvíjí od kategorie bytu a jeho vzdálenosti od centra města. V současné době se pohybuje od 48,55 koruny do 63,27 Kč za metr čtvereční a měsíc. Od začátku května nájemníci budou městu platit v rozmezí od 60,59 koruny do 72,89 Kč za metr čtvereční.   V případě bytu o rozloze 70 metrů čtverečních v panelovém domě se domácnostem regulované nájemné podle Šnevajse zvedne o 730 korun měsíčně na 5024 Kč. Za stejně velký byt v centru města budou nájemníci nově platit regulované nájemné 5102 korun, o 673 Kč více než dosud.   Díky navýšení nájemného by letos radnice měla vybrat od obyvatel městských bytů asi 100 milionů korun, zhruba o 17 procent více než letos. Město původně vlastnilo zhruba 16.000 bytů. Asi 4000 vrátilo restituentům a 10.000 prodalo v první a druhé vlně privatizace. Radnici tak zůstalo asi 2000 bytů. Nájemníci zhruba 690 z nich platí regulované.   orv sap  