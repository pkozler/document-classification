 Komise nedoporučila na policejního šéfa Bílka ani Čecha  --------------------    Ke zpravodajství: AUDIO   Zprávu jsme upravili, v 2. - 6. odst. jsme doplnili další informace.   --------------------    Praha 18. ledna (ČTK) - Poradní komise pro výběr policejního prezidenta nedoporučila na funkci ani náměstka ministra vnitra Viktora Čecha ani náměstka policejního prezidenta Ivana Bílka. Ve středu zasedne výběrová komise, která bude vybírat už jen ze zbylých tří zájemců. Jimi jsou šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek. Uvedl to dnes po zhruba pětihodinovém jednání komise ministr vnitra Radek John (VV).   "Na základě výsledků psychologických vyšetření, jazykových pohovorů a osobních pohovorů řešících problematiku práce policejního prezidenta a ekonomiku policie komise posoudila vhodnost kandidátů a ani jednoho z nich ministrovi vnitra ke jmenování do funkce policejního prezidenta nedoporučila," sdělil novinářům John.   Konkrétní důvody, proč ani jeden z dvojice uchazečů neuspěl, ministr neprozradil vzhledem k tomu, že nejde o "veřejnou informaci". Stejně tak úřad podle Johna nebude komentovat, jak který člen komise hlasoval. "Bylo by to velmi nefér vůči všem kandidátům, kteří se přihlásili," řekl ministr.   Výběr nového policejního prezidenta v minulosti kritizovaly ODS i ČSSD. Podle ODS není výběr v souladu se zákonem. Působí prý navíc dojmem, že o vítězi už je jasno a bude jím Viktor Čech. Ten dnes ale neuspěl. O Čechovi jako o údajném budoucím vítězi hovořil v pondělí například místopředseda sněmovního branného a bezpečnostního výboru Jan Vidím (ODS). Uvedl, že si o tom "cvrlikají vrabci na střeše". Jeho náměstky měli podle Vidímových informací být náměstkové policejních ředitelů Vysočiny a Jihomoravského kraje Tomáš Martinec a Lessy a vedoucí oddělení strategického plánování policejního prezidia Petr Osvald.   "Musím tedy říci, že někteří odborníci na bezpečnostní problematiku z ODS, kteří tvrdili, že jejich 'zpravodajští vrabci' cvrlikají, že pan Čech bude prezidentem, by měli změnit 'zpravodajské vrabce'," reagoval dnes s úsměvem John. "Vidíte, jak ty spekulace byly nesmyslné," dodal.   Sociální demokraté, které John do výběrové komise také přizval, dnes mezitím rozhodli, že strana se její práce účastnit nebude. Schválil to poslanecký klub strany. Zasednout v komisi měli dva bývalí ministři vnitra František Bublan a Martin Pecina. "ČSSD od samého začátku trvala na tom, aby byly splněny dvě základní podmínky. Aby byl proces zcela nepochybně zákonný a aby tato komise byla založena na koaliční dohodě. Musím říci, že ani jenu z těchto podmínek se nepodařilo na sto procent splnit," řekl novinářům úřadující šéf strany Bohuslav Sobotka.   Výběrové řízení vyhlásil John 4. ledna, zájemci o pozici šéfa policie mohli podávat přihlášky do 10. ledna. Funkce je neobsazena od začátku roku, poté co k závěru minulého roku skončil Oldřich Martinů.   har rot  