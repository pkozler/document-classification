 MZ popřelo, že na lékaře najalo PR agenturu, podle Kubka ji má  Rozšířili jsme informace ve 3. a 4. odst., doplnili vyjádření prezidenta Kubka v 5. a 6. odst., vědecké rady ČLK a senátorky Dernerové v 7. odst. Svazu pacientů v 8. a 9. odst. a primátora Svobody a odborů v 10. odst.   --------------------    Praha 17. ledna (ČTK) - Ministerstvo zdravotnictví popírá, že by si na lékaře ve výpovědi najalo PR agenturu. Že tak učinilo, tvrdil v nedělní diskusi v České televizi prezident České lékařské komory (ČLK) Milan Kubek. S žádnou PR agenturou ministerstvo smlouvu nemá, řekl ČTK mluvčí Vlastimil Sršeň. Kubek ale dnes ČTK zopakoval, že od zaměstnanců ministerstva ví, že pro úřad PR agentura pracuje.   "Ministerstvo nemá, na rozdíl od Lékařského odborového klubu, uzavřenu smlouvu s žádnou PR agenturou. Tudíž nespolupracuje a nikdy ani nespolupracovalo s žádnou komunikační či poradenskou agenturou, která by zajišťovala poradenství a služby při komunikaci spojené s odborovou iniciativou Děkujeme, odcházíme," uvedl mluvčí.   "Mám informace od zaměstnanců ministerstva zdravotnictví, kteří chtějí zůstat v anonymitě, že ministerstvo tu agenturu má," řekl Kubek s tím, že více říct nemůže, aby neohrozil lidi, kteří mu to řekli. Obávají se prý, že by přišli o práci. Podle serveru euro.cz by pro ministerstvo měla pracovat společnost AMI Communications, ta to ale rozhodně popírá.   Lékařské odbory vystoupily s platovými požadavky loni v březnu, od září pak spustily kampaň v nemocnicích. Požadují 1,5 až trojnásobek průměrného platu v zemi podle praxe a kvalifikace lékaře, tedy až 70.000 korun.   Kubek nyní začal mluvit o akci Děkujeme, odcházíme jako o obrovském proreformním hnutí, kterého by měl ministr Leoš Heger (TOP 09) využít k prosazení reformy. Nejprve by ale měl podle Kubka zvýšit lékařům platy. Heger tvrdí, že nejprve musí nastartovat reformy. Zvýšení platů slibuje až příští rok. Letos by lékaři mohli dostat přidáno z toho, co se podaří ušetřit efektivnějšími nákupy léků a přístrojů a omezením zbytečných investic.   Výpověď podalo podle Kubka 3830 lékařů, další vypovídají dohody o přesčasové práci. V nemocnicích po 1. březnu, kdy vyprší výpovědní lhůta, bude podle Kubka situace kritická. Lékaři, kteří zůstanou, odcházející kolegy nenahradí. Navíc se prý vystavují riziku trestních postihů, pokud kvůli přepracování poškodí pacienta.   Vědecká rada ČLK varovala, že pokud čtvrtina lékařů skutečně odejde, nebude moci být od 1. března zajištěna ani akutní péče. "Vzhledem k tomu, že odchází v podstatě čtvrtina nemocničních lékařů, považuji situaci za alarmující. Ti, co zůstanou, nebudou schopni zvládnout nával pacientů, které budou nuceni odmítat," doplnila senátorka Alena Dernerová.   Za kritickou označil situaci i Svaz pacientů. V dopise ministrovi napsal, že jeho ujištění, že se nic neděje, připomíná situaci z roku 2002, kdy v Praze zuřily záplavy, průtok vody ve Vltavě kulminoval, ale tehdejší primátor v televizi říkal, že je vše v naprostém pořádku. "Výsledkem bylo zatopené metro a škoda 13 miliard korun," připomíná svaz.   Výpovědi dávají hlavně anesteziologové a chirurgové, bez nichž nemohou nemocnice operovat. "Pokud odejde většina lékařů těchto klíčových odborností, tak je to malér na úrovni kolapsu," varoval Svaz pacientů.   V Praze je podle primátora Bohuslava Svobody (ODS) zajištěna akutní péče, zřejmě se ale prodlouží termíny plánovaných operací. Podle odborářů je ohrožena v hlavním městě zejména neurologická a neonatologická péče - a to i akutní. Neurologové, neurochirurgové, lékaři ORL či neonatologové už dali najevo, že nebudou mít kapacity, aby převzali péči za své kolegy.   nam pba  