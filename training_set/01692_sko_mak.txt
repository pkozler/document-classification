 Univerzita Tomáše Bati dostala pokutu 300.000 Kč za dělení tendrů  Do 2. odst. jsme doplnili vyjádření kvestora školy.   --------------------    Brno 18. května (ČTK) - Univerzita Tomáše Bati (UTB) dostala od antimonopolního úřadu pokutu 300.000 korun za nezákonné dělení zakázek. Chybovala v několika tendrech, například na servis a pronájem kopírovacích zařízení, nákup letenek či na dodavatele elektřiny. Rozhodnutí není dosud pravomocné a může být proti němu podán rozklad. ČTK to dnes řekl místopředseda ÚOHS Kamil Rudolecký.   Kvestor univerzity Alexandr Černý dnes řekl, že pokuta byla vyměřena na samé dolní hranici pokut za správní delikty. "V období roku 2009 (univerzita) neměla uzavřeny smlouvy na dodávku elektrické energie. V současné době má UTB otevřenou soutěž na dodávku elektrické energie," sdělil v reakci Černý. Zda se škola odvolá, neuvedl.   Univerzita například uzavřela se společnosti IMPROMAT CZ 23 smluv na servis a pronájem kopírek. Podle ÚOHS rozdělením zakázky snížila její předpokládanou cenu pod zákonem stanovené finanční limity, a vyhnula se tak povinnosti zadat zakázku v příslušném zadávacím řízení. Předpokládaná celková hodnota služeb přitom dosahuje minimálně 2,9 milionu korun bez DPH.   Univerzita rovněž pochybila, když bez předchozího transparentně provedeného zadávacího řízení uzavřela smlouvu na nákup letenek a souvisejících služeb se společností ASIANA. Šlo o veřejnou zakázku za téměř 28 milionů korun bez DPH. Podle Rudoleckého je namístě, aby zadavatel smluvní vztah ukončil.   Další chyby byly v tendru na dodávky elektřiny. Škola zakázku nezadala v zadávacím řízení a uzavřela sedm smluv se společností E.ON Energie. Šlo o veřejnou zakázku za téměř 30 milionů korun.   Podle Rudolecké postup školy mohl podstatně ovlivnit výběr nejvhodnější nabídky.   vrn slu mol  