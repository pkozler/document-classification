 Cena ropy Brent po více než dvou letech vystoupila nad 100 dolarů  Londýn/New York 31. ledna (ČTK) - Cena severomořské ropy Brent dnes vystoupila nad 100 dolarů za barel, kde byla naposledy v říjnu 2008. Analytici vidí hlavní příčinu růstu cen ropy v nepokojích v Egyptě a v riziku, že by se demonstrace mohly přenést na další arabské země. Suezský průplav, přes který tankery vozí ropu z Perského zálivu do Evropy, zůstává v provozu.   Kolem 17:30 se nejbližší termínový kontrakt na ropu Brent s dodáním v březnu prodával za zhruba 100,05 USD a proti předchozímu závěru v New Yorku byla jeho cena vyšší o více než půl procenta. Cena přitom brzy ráno vystoupila na 99,97 USD, ale během dne klesala. Barel americké lehké ropy West Texas Intermediate (WTI) zdražil na 90,10 USD.   Na obnovený růst cen ropy měl patrně vliv i pokles kurzu dolaru. Ten začal vůči euru oslabovat v reakci na statistiku, která ukázala, že roste míra inflace v zemích eurozóny.     Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  březen  100,05  99,42     New York - Nymex  WTI  březen  90,10  89,34     spr mha  