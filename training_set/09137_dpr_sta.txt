 ŘSD chce šetřit peníze samostatnými tendry na stavby mostů  Praha 17. května (ČTK) - Ředitelství silnic a dálnic (ŘSD) plánuje kvůli úspoře finančních prostředků vypisovat výběrová řízení na velké mostní stavby samostatně, a nikoliv jako součást tendrů na celé komunikace. Novinářům to dnes řekl ředitel výstavby ŘSD René Poruba. Nový způsob vypisování soutěží by měl kromě úspor také umožnit účast v tendrech většímu počtu specializovaných firem. S výstavbou podle nových pravidel ŘSD začne u mostů, které bude připravovat v příštím roce.   Podle Poruby byl dosavadní způsob zadávání zakázek pro společnosti zaměřené výhradně na stavbu mostů nevýhodný. "Vzhledem ke své specializaci nedisponují zkušenostmi pro výstavbu silničních komunikací," řekl Poruba. Pokud ŘSD na výstavbu mostů bude vypisovat zvláštní výběrová řízení, otevře se trh dalším dodavatelům, čímž se zvýší tlak na efektivitu a úspory, dodal.   V případě mostů menších a středních rozměrů plánuje ŘSD vytvořit takzvaný katalog doporučených konstrukcí. Pomocí něj ředitelství dokáže provést základní výběr vhodné konstrukce pro konkrétní most a zároveň bude mít jasnější přehled o ceně takovéto stavby.   V současné době ŘSD nemá jasnou představu o cenách mostních staveb, uvedl Poruba. Ty jsou totiž zahrnuty v celkové ceně za komunikaci a ředitelství nemá možnost zjistit, za kolik zhotovitel silnice stavbu mostu od subdodavatele nakoupil.   Ředitelství silnic a dálnic v současnosti spravuje přibližně 20.000 mostů z nichž 60 je podle mluvčí organizace Martiny Vápeníkové v havarijním stavu. Podle Poruby však nehrozí, že by některý z mostů mohl být potenciálně nebezpečný, nebo dokonce spadl. "V případě, že by něco takového hrozilo, tak by se takový most zavřel, nebo by se to řešilo havarijní opravou," popsal Poruba.   cfr dvd  