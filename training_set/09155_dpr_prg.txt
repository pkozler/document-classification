 Cestování pražskou příměstskou dopravou je ode dneška dražší  Praha 5. ledna (ČTK) - Cestování pražskou příměstskou dopravou je ode dneška dražší. Například měsíční jednopásmová jízdenka, která stála dříve 230 korun, nyní vyjde na 300 Kč. V případě pětipásmové jízdenky lidé zaplatí 1130 korun, tedy o 110 Kč více než dosud. Důvodem změn je srovnání cen se středočeskou integrovanou dopravou, která od Nového roku podražila, řekl ČTK Filip Drápal ze společnosti Ropid, jež v metropoli a okolí plánuje veřejnou dopravu.   "Sjednotilo se to. Ceny jsou nově shodné se středočeskou integrovanou dopravou. Oni ji platí na svém území, takže rozhodují o tom, jaké ceny za jednotlivá pásma budou. My jsme se tomu museli přizpůsobit," poznamenal.   Hejtmanův náměstek pro dopravu Robin Povšík (ČSSD) tuto informaci potvrdil. "Ty tarify jsou dneska stejné, a to jak za jednotlivé jízdné, tak za pásma, která se využívají v rámci předplatných kuponů," uvedl. V případě jednotlivých jízd se jízdné podle Drápala zvýšilo v jednom pásmu z deseti na 12 korun, ve dvou ze 14 na 18, ve třech z 18 na 24 Kč a ve čtyřech pásmech z 26 na 32 korun.   Hejtman David Rath (ČSSD) na podzim varoval, že v roce 2011 budou scházet peníze na dotace pro autobusové dopravce. Kvůli vládním škrtům očekával v této kapitole propad příjmů o 150 milionů korun. Zkrácení příspěvku na dopravní obslužnost přineslo i zdražení jízdného. O změně tarifů rozhodli středočeští zastupitelé počátkem prosince. Například cesta autobusem z Příbrami do Prahy, která dříve stála 62 korun, je od Nového roku o 14 Kč dražší.   khj mol  