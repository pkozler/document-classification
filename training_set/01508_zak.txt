 Čtyři muži v Ostravě v autě přepadli a pak surově zbili mladíka  Ostrava 30. ledna (ČTK) - Policisté pátrají po čtyřech mužích, kteří v sobotu večer přepadli a surově zbili v Ostravě dvacetiletého mladíka. Do svého automobilu ho vlákali pod záminkou nabídky svezení a vysvětlení cesty do Polanky nad Odrou. Jeden z mužů pak mladíkovi přiložil ke krku nůž. Následně ho dovezli ke garážím v ulici U Výtopny v Ostravě-Zábřehu, kde ho napadli a okradli. ČTK to dnes sdělil mluvčí ostravské policie Petr Svoboda.   Mladíka přibrali do vozu kolem 21:45 hodin na parkovišti areálu Odra v Ostravě-Výškovicích. "Přikázali mu, aby se celý vysvlékl, což ze strachu učinil. Naštěstí jeho svršky při odjezdu vyhodili oknem. Co však nevyhodili, byla jeho kompletní hokejová výstroj uložená v kufru vozidla," uvedl Svoboda. Mladík musel být s poraněnou hlavou ošetřen v nemocnici, protože útočníci do něho při napadení kopali, když ležel na zemi. Sebrali mu mobil, hokejovou výstroj, klíče a osobní doklady, celkem s odhadnutou škodou 32.000 Kč.   Mladík údajně nastoupil do vozidla značky Citröen, zelené barvy, jehož registrační značka začínala písmeny 2P7. Kriminalisté žádají všechny případné svědky, aby se přihlásili na kterémkoliv oddělení policie nebo na čísle 158. Pachatelům zločinu loupeže hrozí až desetiletý trest odnětí svobody.   rkj pba  