 Nezaměstnanost klesla i v Ústeckém kraji, ale méně než zbytku ČR  --------------------    Ke zpravodajství: GRAFIKA   Přidali jsme 3. odstavec.   --------------------    Ústí nad Labem 9. května (ČTK) - V Ústeckém kraji klesla v dubnu míra nezaměstnanosti na 13 procent, což je o půl procentního bodu méně než v březnu. Práci v kraji hledalo 56.451 lidí. Pokles je ale menší než ve zbytku Česka, kde lidí bez práce ubývalo rychleji; jejich podíl klesl z 9,2 na 8,6 procenta. Vyplývá to z údajů, které dnes zveřejnilo ministerstvo práce. Ústeckému kraji stále zůstává nelichotivé prvenství, míra nezaměstnanosti je nejvyšší z celé země.   I ve srovnání jednotlivých okresů je severozápad Čech velmi vysoko. Na Mostecku je bez práce 16,2 procenta lidí, což je jen o desetinu bodu méně než na venkovském Jesenicku, kde s nástupem sezonních prací klesá nezaměstnanost mnohem rychleji. Třetí je Bruntálsko a čtvrté Děčínsko, kde hledá práci 14,7 procenta lidí. Naopak na více zemědělském Litoměřicku, kde je hledání práce navíc dlouhodobě nejsnazší, klesl podíl lidí bez práce o rovný bod na 9,7 procenta.   Pomalejší pokles nezaměstnanosti proti průměru si vysvětluje krajský úřad práce dlouhodobě neutěšenou situací některých velkých firem v kraji. "Nezaměstnanost je tu dlouhodobě vysoká a firmy stále procházejí restrukturalizacemi. Navíc ještě naplno nezačaly sezonní práce, takže v příštích měsících čekáme další pokles," řekla ČTK mluvčí úřadu práce Eva Maříková.   Letos míra nezaměstnanosti kulminovala v lednu, kdy dosáhla 14,1 procenta, a od té doby pomalu klesá. Meziročně je nižší o 0,6 bodu, ve stejném období roku 2008 se ale ještě držela těsně pod deseti procenty.     Vývoj nezaměstnanosti v Ústeckém kraji:      Okres  Počet nezaměstnaných v březnu  Počet nezaměstnaných v dubnu  Míra nezaměstnanosti v březnu (%)  Míra nezaměstnanosti v dubnu (%)     Děčín  10.332 (10.702)  9749 (10.131)  15,5  14,7     Chomutov  8877 (9042)  8665 (8783)  13,1  12,8     Litoměřice  6831 (7058)  6254 (6464)  10,7  9,7     Louny  5750 (6223)  5369 (5853)  11,9  11,3     Most  9380 (9578)  9264 (9445)  16,4  16,2     Teplice  8571 (9025)  8291 (8699)  13,4  12,8     Ústí nad Labem  8931 (9274)  8859 (9133)  13,4  13,2     Kraj celkem  58.672 (60.902)  56.451 (58.508)  13,5  13,0     Zdroj: MPSV     jtb snm  