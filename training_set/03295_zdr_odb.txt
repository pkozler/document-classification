 V Praze končí dvoudenní Job veletrh lékařství a zdraví  Praha 21. května (ČTK) - V Praze dnes končí dvoudenní mezinárodní Job veletrh lékařství a zdraví. Volná místa na něm nabízejí českým lékařkám a lékařům čtyři desítky německých a rakouských klinik. Tři velké německé pracovní agentury zprostředkovávají českým zdravotníkům práci po celé Evropě. Oproti prvnímu ročníku loni na podzim zájem lékařů o veletrh klesl, alespoň v prvním dni jeho konání.   Situaci po oba dny monitoruje šéf Lékařského odborového klubu Martin Engel, dnes v 11:00 je na programu jeho přednáška. Engel vítá, když čeští lékaři jdou na zkušenou do ciziny, aby se pak vrátili do Česka a využili pro české pacienty toho, co se tam naučili.   Menší zájem českých lékařů o práci v cizině přikládá úspěšné protestní akci Děkujeme, odcházíme. Dosáhli v ní zvýšení svých platů o 5000 až 8000 korun a v roce 2013 mají mít trojnásobek průměrného platu v zemi. Na práci se tedy chodili ptát na veletrh jen ti, kdo opravdu odejít chtějí. V nabídce bylo 500 míst. Loni vyplnilo dotazník na veletrhu přes 5000 doktorů, nakonec do ciziny odešla stovka.   V souvislosti s akcí Děkujeme, odcházíme podle Engelova odhadu odešlo v prvním čtvrtletí z českých nemocnic 300 lékařů. Celkem jich tam pracuje 18.000. Další odliv očekává odborový šéf v létě s novými absolventy.   nam rot  