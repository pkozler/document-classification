 Moravisté budou před sčítáním propagovat moravskou národnost  Brno 13. ledna (ČTK) - Moravistické organizace chtějí před březnovým sčítáním lidu propagovat moravskou národnost. Chystají sérii veřejných shromáždění a lidem budou rozdávat propisovací tužky a odznaky, například s nápisem "Su z Moravy". Cílem je to, aby lidé uvažovali o svých kořenech, a pokud se tak rozhodnou, vepsali do kolonky sčítacího formuláře moravskou národnost. Moravisté chtějí obrátit trend. Zatímco v roce 1991 se k moravské národnosti přihlásilo 1,4 milionu lidí, před deseti lety jich bylo o milion méně.   Alena Ovčačíková z Moravského národního kongresu dnes ČTK řekla, že ona ani její kolegové moravskou národnost nikomu nenutí. Upozorňují prý jen na možnost ji při sčítání uvést. "Člověk, který zapomene na svou minulost, ten ztratil svou tvář," uvedla.   Moravisté se kvůli formě sčítání se statistiky dostali do konfliktu. Vadí jim to, že na formulářích není explicitně jako možnost uvedena moravská národnost. Podle místopředsedy Českého statistického úřadu Stanislava Drápala to není možné. "Národnost je na rozdíl od jazyka nebo občanství otázkou pocitu a je na každém z nás, jestli budeme chtít do formulářů tento pocit uvést," řekl. Lidé mohou vepsat dvě národnosti, jednu nebo i žádnou.   Prázdná políčka za pojmem národnost jsou prý také jediným spravedlivým řešením ke všem národnostem. Kdyby statistici uvedli několik případů, okamžitě by se podle nich ozvaly opominuté skupiny.   Moravskou národnost podporují moravisté například na internetových stránkách  www.moravskesrdce.cz . Uvedením moravské národnosti prý lidé vzdají úctu generacím předků a dají najevo to, že nechtějí, aby Morava v Evropě upadla v zapomnění.   lce snm  