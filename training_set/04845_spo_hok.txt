 Průcha se údajně vrací do Evropy a bude hrát za Petrohrad  Petrohrad 11. ledna (ČTK) - Hokejový útočník Petr Průcha končí své angažmá v zámoří a vrací se do Evropy. Osmadvacetiletý mistr světa z roku 2005 se podle informací ruského deníku Sport den za dnem dohodl na podmínkách smlouvy v Petrohradu. Do Kontinentální ligy se přesune z nižší AHL, po nevydařeném vstupu do sezony jej totiž vedení Phoenixu přeřadilo do San Antonia.   "S Průchou jednáme. Můžeme říci, že jsme se již dohodli," uvedl generální manažer Petrohradu Andrej Točickij pro ruský deník. Pokud se informace oficiálně potvrdí, rozšíří Průcha početnou českou skupinu v klubu. Tým trénují Václav Sýkora s Janem Votrubou a působí v něm brankář Jakub Štěpánek a útočník Petr Čajánek.   Chrudimský rodák Průcha působí v NHL od roku 2005, za New York Rangers a Phoenix odehrál v kanadsko-americké soutěži včetně play off 370 zápasů s bilancí 80 branek a 71 asistencí. V současné sezoně však v NHL nastoupil jen jedenáctkrát, více času odehrál v nižší AHL. Vedení Phoenixu jej dvakrát nabídlo ostatním klubům, o jeho služby však nikdo zájem neprojevil.   rte nkr  