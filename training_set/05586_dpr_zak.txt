 Nejméně 70 mrtvých a 32 zraněných po nehodě íránského letadla  Doplnili jsme informace o počtu mrtvých a změnili titulek.   --------------------    Teherán 9. ledna (ČTK) - Nejméně 70 lidí zahynulo a dalších 32 osob bylo zraněno při nehodě letadla íránských aerolinek, které se dnes zřítilo na severozápadě Íránu. Oznámili to záchranáři Červeného půlměsíce, podle kterých je pravděpodobné, že počet mrtvých bude ještě stoupat.   Boeing 727 společnosti IranAir se zřítil těsně před přistáním ve městě Orúmíje v provincii Západní Ázerbájdžán. Příčinou neštěstí bylo pravděpodobně špatné počasí a mlha.   Podle šéfa státního krizového centra se letadlo při pádu rozlomilo na několik kusů, žádná z nich se ale nevznítila.   Státní televize původně informovala, že se na palubě letounu nacházelo 156 pasažérů. Podle íránské zpravodajské agentury Fars bylo na palubě 105 osob. Národní úřad pro letectví upřesnil, že letadlo převáželo celkem 95 cestujících a blíže neupřesněný počet členů posádky.   Letecké nehody jsou v Íránu poměrně časté vzhledem ke stáří letounů a jejich špatné údržbě. V červenci 2009 se krátce po startu z Teheránu zřítil dopravní letoun ruské výroby, v jehož troskách zahynulo 168 lidí. V únoru 2003 zemřelo při havárii vojenského Iljušinu v horách na jihu země všech 18 členů posádky a 284 příslušníků elitních íránských gard.   drk ank  