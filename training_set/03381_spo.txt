 Lídr basketbalové NBA San Antonio prohrálo o 24 bodů  New York 23. ledna (ČTK) - Nejlepší tým basketbalové NBA San Antonio utrpěl nejtěžší prohru v sezoně. Na palubovce New Orleans dostali hráči Spurs výprask 72:96 a připsali si sedmou prohru ze 44 zápasů. Domácí Hornets už v pátek deklasovali další přední tým Atlantu 100:59 a v sobotu mohla opět jejich základní pětka v závěru spokojeně odpočívat na lavičce.   "Nečekali jsme v těch zápasech takový průběh. Měli jsme ale dobrou přípravu u videa a řekli si, jak máme bránit," uvedl autor 18 bodů David West. Hornets potvrdili pozici nejlépe bránícího týmu a například ve třetí čtvrtině povolili soupeři jen 10 bodů. Střelci Spurs se až na jedinou výjimku nezmohli na dvouciferný počet bodů, ani Tony Parker s deseti body však ofenzivní trápení nezažehnal.   "New Orleans hráli fantastickou fyzickou obranu. A když ji zkombinujete s dobrou střelbou, zažijete pekelný večer," řekl kouč hostů Gregg Popovich.   Šňůru čtyř porážek zastavilo Miami, jež se tentokrát muselo obejít bez hvězd Dwyanea Wadea a Chrise Boshe. Střelecká taktovka zbyla na LeBrona Jamese, který zatížil konto Toronta 38 body a výrazně přispěl k výhře 120:103. Nejlepší zápas sezony odehrál s 32 body Mike Miller, jenž odčinil předchozí výpadek proti Atlantě, kdy se do koše netrefil ani jednou.   Miami se přiblížilo vedoucímu týmu Východní konference Bostonu, který podlehl na hřišti Washingtonu 83:85. Dvě sekundy před koncem mohl strhnout výhru na stranu Celtics Paul Pierce, ale střelou z výskoku minul. Hosté prohráli podesáté v sezoně.   ohr ura  