 Církev v Polsku ztrácí důvěru, stále jí ale věří dvě třetiny lidí  Varšava 20. ledna (zpravodajka ČTK) - Katolické církvi v Polsku důvěřují dvě třetiny lidí (66 procent). Nicméně jak podotýká agentura TNS OBOP, která udělala průzkum na toto téma, jde o pro církev nejhorší výsledek od roku 1994. Od posledního výzkumu, který agentura podnikla před sedmi lety, se část respondentů důvěřující katolické církvi snížila o dvanáct procentních bodů.   Církvi v současnosti nevěří 29 procent dotázaných, což je o deset procentních bodů více než v roce 2004.   Dvě třetiny Poláků si myslí, že se katolická církev příliš angažuje v politickém životě země. To je skoro o pětinu více než před sedmi lety. Jedna čtvrtina je toho názoru, že církevní aktivity jsou takové, jaké mají být, a tři procenta respondentů by si přála, aby se církev do politiky zapojila více.   Skoro polovina dotázaných (45 procent) je toho názoru, že političtí představitelé by se měli řídit principy, jaké hlásá katolická církev, 42 procent si to nemyslí.   I přes oficiální odluku od státu má katolická církev v Polsku stále silný vliv na veřejný život. Když se například loni na podzim v zemi otevřela debata o uzákonění umělého oplodnění metodou in vitro, vysoce postavený duchovní pohrozil exkomunikací poslancům, jež by hlasovali pro takovou podobu zákona, která by ho povolila.   V jednacím sále dolní komory polského parlamentu i na jiných veřejných místech visí kříž symbolizující katolickou církev. V Polsku se ke katolické víře hlásí až devět desetin obyvatel.   hab ank  