 Hrdý Budžes a Oněgin byl Rusák vycházejí jako audiokniha  Praha 23. ledna (ČTK) - V kompletu čtyř CD vycházejí jako audiokniha oblíbené bestsellery spisovatelky Ireny Douskové Hrdý Budžes a jeho volné pokračování Oněgin byl Rusák. ČTK o tom informoval Vladan Drvota z vydavatelství Supraphon. Oba příběhy vypravuje herečka Barbora Hrzánová.   Kniha Hrdý Budžes vyvolala zájem u čtenářů již po svém prvním vydání v roce 1998, pohledem naivní dětské hrdinky Helenky vypráví o období "husákovské" normalizace. Dílo autorka posléze úspěšně zdramatizovala v příbramském Divadle Antonína Dvořáka. V hlavní roli se představila právě Hrzánová, která za ni v roce 2004 získala divadelní Cenu Thálie.   "Zvuková podoba vychází z knižní předlohy, ale zároveň využívá osvědčených postupů divadelního zpracování," uvedl Drvota. V postavě žákyně druhé třídy základní školy v Ničíně Heleny Součkové se podle něj ideálně sešly autorka i interpretka, postava je neobyčejně reálná s autobiografickými rysy obou tvůrkyň.   Kniha Oněgin byl Rusák se stala předlohou inscenace v pražském Divadle v Dlouhé, které ji v premiéře uvedlo v roce 2008. Zachycuje hlavní hrdinku Helenu již jako studentku posledního ročníku gymnázia. Promítají se v ní nejen autobiografické vzpomínky autorky na absurdity komunistického režimu.   mrz mkv  