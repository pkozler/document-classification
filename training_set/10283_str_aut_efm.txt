 Čtvrtletní ztráta Chrysleru prudce klesla, firma čeká letos zisk  Detroit 31. ledna (ČTK) - Americká automobilka Chrysler v posledním čtvrtletí loňského roku srazila svou čistou ztrátu na zlomek propadu stejného období předešlého roku a pokračovala v oživování z bankrotu roku 2009. Letos by mohl zisk dosáhnout až půl miliardy dolarů a tržby výrazně vzrostou, sdělila dnes společnost, kterou od ukončení bankrotového režimu v polovině předloňského roku kontroluje italský Fiat.   Čistá ztráta za čtvrtletí klesla na 199 milionů dolarů (3,5 miliardy Kč) ze 2,7 miliardy dolarů o rok dříve, byla však více než dvojnásobkem proti 84 milionům USD ve třetím čtvrtletí. Za celý loňský rok snížil Chrysler ztrátu na 652 milionů dolarů z osmi miliard v roce 2009.   Chrysler předpověděl , že v letošním roce vytvoří zisk 200 až 500 milionů dolarů. Příznivé výsledky firmě pomohou v prodeji jejích akcií na veřejném trhu, což Chrysler s Fiatem plánují na poslední čtvrtletí tohoto roku. Firma zatím od vystoupení z bankrotu nevytvořila čistý zisk a šéf Fiatu i Chrysleru Sergio Marchionne uvedl, že Chrysler musí před návratem na burzu ukázat "pár" čtvrtletí čistého zisku.   Na provozní úrovni vytvořil Chrysler v posledním loňském čtvrtletí zisk 198 milionů USD, což bylo o téměř 20 procent méně než ve třetím čtvrtletí. Tržby nejmenší ze tří velkých amerických automobilek klesly proti předešlému čtvrtletí o dvě procenta na 10,8 miliardy dolarů. Firma předpovídá, že za celý letošní rok zvýší tržby o téměř třetinu na 55 miliard dolarů.   Americká vláda poskytla Chrysleru pro přežití bankrotu 12,5 miliardy dolarů a za ně dostala deset procent jeho akcií. Chrysler musí z vládní půjčky splatit ještě 5,8 miliardy USD a vláda doufá, že zbytek peněz získá prodejem akcií.   hp dvd  