 Rekreační areál Maškova zahrada začíná nabývat konkrétní podobu  Turnov (Semilsko) - Plány na vybudování turnovského rekreačního a sportovního areálu Maškova zahrada začínají nabývat konkrétní obrysy. Město má hotový návrh, jak by měl být rekreační park uspořádán. Nyní se radnice chystá nechat zpracovat projektovou dokumentaci. Na to, která atrakce by měla mít při stavbě přednost, se v anketě zeptá i obyvatel města. Turnovská starostka Hana Maierová dnes novinářům řekla, že by práce mohly začít na jaře roku 2013.   Turnovská radnice by v Maškově zahradě chtěla vybudovat koupaliště, které nyní městu chybí, ale i zastřešené kluziště pro zimní sporty. "Pokud město nebude mít finance, aby stavělo najednou kluziště a koupaliště a bude to muset rozdělit, zeptáme se občanů, co si přejí dříve a čím bychom měli začít," poznamenala Maierová. Anketa se na webových stránkách města či prostřednictvím místního infocentra uskuteční v průběhu května, aby byly na konci měsíce její výsledky k dispozici zastupitelům.   Investici by město chtělo hradit z vlastních peněz, případně za pomoci úvěru. Jen náklady na vybudování koupaliště včetně parkoviště a příjezdových cest se odhadují na 80 až 90 milionů.   Projekt Maškovy zahrady se zimním stadionem, koupalištěm či dokonce krytým bazénem je úzce spjatý se jménem mecenáše Bohuslava Jana Horáčka. Od jeho smrti v roce 2002 se jej však dosud nepodařilo zahájit. V minulosti se hovořilo o areálu za téměř miliardu korun, výsledná podoba však bude mnohem skromnější.   V téměř patnáctitisícovém Turnově se o stavbě hovoří řadu let. Podle starostky nyní ale před sebou město žádný podobně finančně náročný projekt nemá, a může se tak na přípravu prací v Maškově zahradě soustředit. "Kdyby se nám do konce roku 2012 povedlo udělat projektovou dokumentaci a vyřešit stavební povolení, tak si myslíme, že by se tam na jaře 2013 mohlo něco začít stavět," dodala starostka Turnova.   Rekreační komplex se začal plánovat před mnoha lety a původní odhady nákladů na vybudování hovořily o zhruba 150 milionech korun. Poté, co do projektu vstoupil Horáček, se projekt výrazně rozrostl. V areálu se začal plánovat mimo jiné i apartmánový hotel. Po Horáčkově smrti město s přípravou projektu pokračovalo, jako problém se však ukázaly peníze. Stovky milionů nemohlo získat z evropských fondů a nevyšel ani plán najít soukromého investora. Hovořilo se i o variantě nepotřebnou část pozemků odprodat a za tyto peníze začít stavět.   jem hj  