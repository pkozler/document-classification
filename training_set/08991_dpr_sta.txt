 Moravský Krumlov má opravenou výpravní budovu za 9,7 mil. Kč  Moravský Krumlov (Znojemsko) 7. ledna (ČTK) - Na vlakovém nádraží v Moravském Krumlově na Znojemsku dnes otevřeli opravenou výpravní budovu. Její kompletní rekonstrukce stála 9,7 milionu korun. Obnova začala koncem předminulého roku a pro České dráhy ji prováděla prostějovská firma Navrátil.   "Přestavba se nejvíce dotkla prostor pro cestující veřejnost, a to vytvořením nové čekárny, která je nově ve střední rozšířené části objektu," uvedl náměstek generálního ředitele ČD pro správu majetku Milan Matzenauer. Podle něj je přístup do čekárny bezbariérový.   Vedle rekonstrukce čekárny se dělala nová střecha i fasáda a objekt se zateploval. "Proměnou prošla též sociální zařízení. Částečnou úpravou prošly i bytové jednotky v patře budovy," dodal Matzenauer.   Výpravní budova v Moravském Krumlově je stará 140 let, podle ČD se rekonstrukce snažila zachovat její původní ráz.   lab snm  