 Počet klientů záchytky v Jihlavě se loni opět zvýšil  Jihlava 5. ledna (ČTK) - Záchytná stanice v Jihlavě loni ošetřila meziročně více lidí. Do jediného zařízení na Vysočině se dostalo 1179 osob, téměř o 100 víc než loni. ČTK to řekl Martin Málek ze společnosti Služby města Jihlavy, která záchytku provozuje. V roce 2009 naopak klientů po několika letech meziročně ubylo. Nejvyšší naměřená hodnota alkoholu v krvi byla v minulém roce 5,7 promile.   "Měla ji žena, která je také celkovou rekordmankou záchytné stanice," řekl Málek. Výši hladiny alkoholu, která zprvu vzbuzovala pochybnosti, prokázalo několik zkoušek. Žena středního věku byla na záchytce podle dostupných informací poprvé. Na rozdíl od ní jeden z klientů se na jihlavskou záchytku dostal v posledních letech celkem 61krát, a také je tak rekordmanem.   Rekordním měsícem byl vloni březen se 126 záchyty. To je měsíční rekord v celé historii záchytky, uvedl Málek.   Vloni v Jihlavě přibylo zachycených mužů i žen. Žen, které neměly alkohol pod kontrolou, bylo loni 130, v meziročním srovnání je to o dvě víc, oproti roku 2006 je to nárůst téměř na dvojnásobek. Pro ženy jsou na stanici vyčleněny dvě místnosti z osmi, ostatní slouží mužům, kteří výrazně převládají. Nejmladšímu klientovi záchytné stanice loni bylo 16 let, nejstaršímu 80.   Kromě Čechů se v Jihlavě občas starají také o Slováky, loni jich bylo 34. Celkem se na záchytku dostalo 76 cizinců.   Zkoušku dechovým přístrojem absolvovalo téměř 1100 osob, ostatní jí nebyli schopni, nebo nespolupracovali. Podle pracovníků záchytné stanice se stále zvyšuje agresivita zachycených. V rámci svých možností se násilně projevuje až pětina z nich.   Krajskou protialkoholní záchytnou stanici provozují Služby města Jihlavy od roku 1999. O klienty se stará pět zaměstnanců, služby na dohodu zajišťuje 13 lékařů.   bjr sap  