 Vláda projedná prodej majetku SŽDC  Praha 4. ledna (ČTK) - Vláda na svém středečním zasedání projedná návrh Správy železniční dopravní cesty (SŽDC) na odprodání nepotřebného majetku společnosti. Jde o pozemky v blízkosti trati a budovy bývalých strážních domků. Celkové předpokládané výnosy z prodeje činí 14,1 milionu korun a podle ministerstva dopravy budou použity pro financování rekonstrukce a modernizace železniční dopravní cesty.   V žádostech vesměs jde o sjednocení vlastnictví staveb a pozemků, rozšíření pozemků žadatelů, užívaných jako zahrádky, prodej pozemků, ke kterým je přístup pouze z pozemků žadatele, případně o prodej dlouhodobě pronajatého majetku nájemcům, kteří provedli jeho zhodnocení.   V osmi případech je navrženo výběrové řízení. Týká se to majetků, u kterých je možné očekávat větší počet zájemců. V těchto případech bude pro určení vítěze rozhodující nabídnutá cena.   SŽDC již v minulosti pozemky u trati a strážní domky prodávala. Například v říjnu roku 2009 odprodala podobný majetek za 16 milionů korun. Největší transakcí byl zřejmě prodej plochy nádraží Bubny v pražských Holešovicích. Správa za prodej inkasovala 1,1 miliardy korun.   SŽDC vznikla v rámci liberalizace dopravního trhu oddělením od původní státní organizace České dráhy. Stará se mimo jiné o koleje, sestavuje jízdní řád a zajišťuje rovný přístup dopravců na železniční síť. Působí také jako investor do výstavby tratí. V loňském roce pracovala s rozpočtem přes 35 miliard korun.   cfr jw  