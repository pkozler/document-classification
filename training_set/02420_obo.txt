 Tržby 50 největších obchodníků v Česku loni poprvé stagnovaly  --------------------    Ke zpravodajství: GRAFIKA   Zprávu jsme upravili a aktualizovali v 4., 5., 7. a 9. odstavci o nové informace. Doplnili jsme tabulky.   --------------------    Praha 24. května (ČTK) - Tržby 50 největších tuzemských obchodníků v loňském roce poprvé od zahájení jejich sledování v roce 1993 nevykázaly růst a stagnovaly na úrovni 444 miliard korun. Nejvíce peněz loni v Česku tržila společnost Tesco Stores ČR, jejíž odhadované tržby činily 45 miliard korun. Vyplývá to z žebříčku 50 největších obchodníků, který dnes zveřejnila společnost Incoma GfK a časopis Moderní obchod.   Analytik Zdeněk Skála ze společnosti Incoma GfK dnes novinářům řekl, že loňský výsledek znamená přechod od růstové tendence ke stagnaci. Ještě v roce 2009 totiž tržby padesáti největších obchodníků meziročně vzrostly o deset miliard korun na 445 miliard korun a v předchozích letech bylo tempo jejich růstu zpravidla rychlejší.   Zastavení růstu tržeb podle Skály souvisí s hospodářskou krizí, kvůli které Češi méně utráceli. Nepříznivý vliv na tržby ale mělo také utlumení investiční aktivity obchodníků, kteří sítě prodejen kvůli hospodářské krizi nerozvíjejí tak rychlým tempem jako v dříve. "Vývoj trhu proto neměl podobnou dynamiku jako v předchozích letech," podotkl Skála.   Loňský rok byl v Česku kvůli hospodářské krizi navíc ve znamení akčních nabídek zboží za zvýhodněné ceny, což mělo negativní dopad na ziskovost maloobchodu. Zatímco v roce 2007 podíl nákupů značkového zboží v akci na celkových výdajích českých domácností podle údajů Incoma GfK činil 19 procent, tak loni byl už 36 procent. Naopak podíl standardních nákupů značkového zboží se snížil ze 63 procent v roce 2007 na loňských 45 procent.   Meziroční pokles tržeb loni v Česku podle údajů Incoma GfK vykázali zejména prodejci nábytku a vybavení domácností. Podobně na tom byli také obchodníci se spotřební elektronikou a hobbymarkety. Naopak rostoucí obrat měly specializované drogerie.   Stagnace tuzemského trhu se podle Skály projevuje i na vývoji jeho koncentrace. Deset největších obchodníků mělo loni na celkovém trhu rychloobrátkového zboží 66procentní podíl, který vykázali i o rok dříve. Stagnuje také jejich podíl na celkových tržbách padesáti největších obchodníků.   Skála míní, že tržby padesáti největších obchodníků budou stagnovat zřejmě i letos, což naznačují makroekonomické i spotřebitelské indikátory. Obchodníci se navíc stále předhánějí v nabídkách zboží za snížené ceny. "Na zásadní odražení ode dna si bude muset český obchod ještě delší čas počkat," míní Skála.   Hypermarkety jako hlavní nákupní místo potravin v závěru roku 2010 podle průzkumu Incoma GfK uvedlo už 43 procent českých domácností, zatímco o rok dříve jich bylo 40 procent. Preference diskontů se loni zvýšily meziročně o jeden procentní bod na 25 procent. Opačný trend vykázaly supermarkety, jejichž obliba se v loňském roce snížila meziročně o dva procentní body na 15 procent. Podíl malých prodejen loni stagnoval na 15 procentech.   "Mírně narůstá síla hypermarketů a diskontních prodejen, ale spíš díky výstavbě nových prodejen," komentoval Skála vývoj preferencí jednotlivých formátů obchodů. Češi se podle něj ani v době hospodářské krize hromadně nepřesunuli do levnějších diskontních prodejen, ale šetří jinými způsoby. Dávají například přednost nákupům zboží zařazeného do akčních nabídek. Mnoho lidí také preferuje častější, avšak menší nákupy.         Deset největších obchodních řetězců v roce 2010 podle tržeb       Společnost  Tržby v mld. Kč  Index 2010/2009      Tesco Stores ČR  45,0 *  105      Ahold Czech Republic  42,0  98      Kaufland  38,0*  103      Makro Cash&amp;Carry ČR  33,6  92      Penny Market  30,0*  102      Globus ČR  27,0  103      Billa  22,7*  104      Lidl  22,0*  102      Geco Tabak  17,7  103      Spar Česká obchodní společnost  12,6  98      * - odhad   Zdroj: Incoma GfK, Moderní obchod         Vývoj tržeb 50 největších obchodníků a vývoj koncentrace trhu v roce 2010       Rok  1993  1994  1995  1996  1997  1998  1999  2000  2001  2002  2003  2004  2005  2006  2007  2008  2009  2010     Tržby v mld. Kč  53  58  77  101  119  153  192  233  263  275  293  318  345  370  409  435  445  444     Míra koncentrace trhu v pct  7  8  12  15  18  24  34  41  44  47  50  51  53  59  62  64  66  66     - koncentrace trhu je míněna jako podíl tržeb deseti největších obchodních skupin za rychloobrátkové zboží na celkovém českém rychloobrátkovém trhu   Zdroj: Incoma GfK, Moderní obchod   beh mha vju  