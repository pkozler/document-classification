 Vláda projedná návrh svého plánu pro boj s drogami do roku 2012  Praha 11. ledna (ČTK) - Vláda se chystá ve středu projednat svůj akční plán, s jehož pomocí chce snížit dostupnost drog v Česku a omezit experimentování mladých s omamnými látkami. Materiál obsahuje opatření do roku 2012. Týkají se prevence, snížení dopadů užívání i léčby narkomanů a jejich návratu do běžného života. Dokument počítá také s omezením spotřeby legálních drog - alkoholu a tabáku.   Kabinet loni přijal Národní strategii protidrogové politiky, která zahrnuje období až do roku 2018. Její naplnění mají zajistit tři tříleté akční plány s jednotlivými opatřeními.   Zastavit nárůst užívání drog v Česku měla už předchozí protidrogová strategie. Nynější materiál uvádí, že se cíle nepodařilo dosáhnout. "Došlo k zastavení nárůstu experimentálního užívání mezi mladými lidmi, nicméně zejména u konopných drog vykazuje ČR nejvyšší míru užívání v Evropě," píšou autoři. Dodávají, že u dospělých spotřeba nelegálních drog vzrostla, u alkoholu a tabáku je stabilně vysoká.   Důvodem může být prý to, že preventivní programy nejsou v celé republice a aktivity jsou roztříštěné. Česko navíc nemá na rozdíl od západoevropských zemí žádná opatření či kampaně proti užívání marihuany, uvádí se v dokumentu. Návrh počítá třeba s přípravou nových osvětových materiálů pro školy či se spuštěním internetové poradny. Fungovat by měla ale i síť běžných poraden. Na jejich služby by podle návrhu od roku 2013 stát měl ročně dávat 20 milionů korun.   Za posledních pět let se podle autorů zprávy nepodařilo snížit ani problémové užívání drog. I když jsou prý služby a programy pro závislé dobře dostupné, postupně ubývá ambulantních zařízení, která se o uživatele drog starají. "Systému byla během přípravy akčního plánu vytýkána dvoukolejnost péče o uživatele legálních a nelegálních drog, nedostatečný zájem o lékové závislosti, či omezené spektrum služeb ve věznicích," uvedli autoři návrhu.   Ten proto počítá s výzkumem, jaká péče o závislé je vlastně v jednotlivých regionech k dispozici. Stát by to mělo 600.000 korun. Připravit se má pak koncepce, podle níž se bude léčba zajišťovat. Změnit by se měla i pravidla substituční léčby.   V Česku se naopak podle autorů návrhu daří "udržovat v přijatelných mezích" dopady a rizika braní drog. Počet vyměněných injekčních stříkaček a jehel se každoročně mírně zvyšuje. Brání to šíření žloutenky a dalších chorob. Naopak se ale provádí méně testů na vir HIV. Od roku 2000 se jejich počet snížil o 60 procent. Důvodem je mimo jiné to, že chybí rychlé testy i spolupráce mezi protidrogovými službami a zdravotnickými zařízeními.   Intenzivnější by měl být podle návrhu i boj proti ilegálnímu převážení a výrobě drog. Zpřísnit se mají celní kontroly. Počítá se s pořízením speciálního rentgenu. Státní rozpočet by na něj měl dát 40 milionů korun. Zrychlit by se měl i proces zařazování nových drog na seznam kontrolovaných látek. Počítá se s omezením možnosti získat suroviny pro výrobu pervitinu.   Od letoška by se měla také pravidelně sbírat data o spotřebě alkoholu a tabáku v Česku. Počítá se každý rok mimo jiné také s dotacemi deset milionů korun na preventivní programy proti těmto legálním drogám.   ktk mhm  