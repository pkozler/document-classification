 V jihlavské nemocnici vznikne stanice paliativní péče  --------------------    Ke zpravodajství: AUDIO   --------------------    Jihlava 15. ledna (ČTK) - V jihlavské nemocnici vznikne zřejmě jako v první nemocnici v Česku stanice paliativní péče. Bude mít 15 lůžek a bude ji provozovat oddělení dlouhodobě nemocných. Stanice bude sloužit pacientům trpícím nevyléčitelnou chorobou v pokročilém stadiu a umírajícím. Měla by být otevřena v únoru. ČTK to řekla primářka oddělení dlouhodobě nemocných Eva Balnerová.   "Paliativní péče zabezpečuje, aby pacient netrpěl bolestí, tlumí negativní příznaky nemoci až do úmrtí," řekla Balnerová. Běžně tuto péči poskytují hospice, na Vysočině však žádný kamenný hospic zatím neexistuje.   V nemocničních podmínkách se podle primářky o nevyléčitelně nemocné starají jednotlivá oddělení. Když vyčerpají základní léčbu, jako jsou operace nebo ozařování, pacienti by měli z nemocnice odejít. "Přitom je třeba, aby se někde dále léčili. Po propuštění z nemocnice je přebírali praktičtí lékaři nebo byli v domácí hospicové péči," uvedla Balnerová.   Ke zřízení stanice paliativní péče dostala podle primářky jihlavská nemocnice svolení od ministerstva zdravotnictví jako první v zemi. Stavební práce začaly loni v listopadu, teď se stanice zařizuje mobiliářem - polohovacími postelemi, stolky a dalším zařízením.   Náklady na zřízení stanice a její vybavení dosáhly přibližně jednoho milionu korun z rozpočtu nemocnice. Výpovědi lékařů podle Balnerové provoz stanice neohrozí. "Nebude tím ovlivněn ani provoz oddělení s přibližně 90 lůžky, které výpověďmi nebylo zasaženo," dodala Balnerová.   Cílem paliativní péče je dosažení co nejlepší kvality života nemocných a jejich rodin. Péče by měla zmírnit bolest a další tělesná a duševní strádání, zachovat pacientovu důstojnost a poskytnout podporu jeho blízkým.   bjr snm  