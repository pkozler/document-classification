 V liberecké zoo se narodilo další mládě žirafy Rothschildovy  --------------------    Ke zpravodajství: FOTO/aktuality   --------------------    Liberec 3. května (ČTK) - Liberecká zoologická zahrada se může pochlubit dalším přírůstkem. Dnes ráno v ní přišlo na svět mládě žirafy Rothschildovy, pravděpodobně samička. ČTK o tom informoval mluvčí zoo Ivan Langr. Žirafa Rothschildova se letos v Liberci narodila už podruhé. První byla samička Bwindi, která přišla na svět 19. února a kterou v dubnu pokřtila zpěvačka Marta Kubišová.   Žirafí mládě se narodilo několik minut po 08:30 jedenáctileté samici Sandře a pětiletému samci Mikeovi. "Krátce po porodu se mládě postavilo na nohy a zkoušelo sát mateřské mléko, což se mu také záhy podařilo," uvedl mluvčí zahrady.   Lidé, kteří jsou na nový přírůstek zvědaví, mohou malou žirafu vidět ve vnitřní expozici pavilonu afrických kopytníků. Žiraf Rothschildových má nyní liberecká zoologická zahrada osm - jednoho samce, pět dospělých samic a dvě mláďata.   Žirafa Rothschildova se před nedávnem zařadila do skupiny afrických savců, kteří jsou ohroženi vyhubením. Z dříve hojného poddruhu zbývá jen několik izolovaných populací v Keni a Ugandě a celkový počet volně žijících jedinců se odhaduje na zhruba sedm stovek. Existuje proto několik programů, které mají za cíl jejich populaci zvýšit. V Česku je kromě liberecké chovají i další zoologické zahrady, například ve Dvoře Králové nad Labem nebo na Svatém Kopečku u Olomouce.   Liberecká zoo se mohla zajímavým přírůstkem pochlubit i před několika týdny, kdy se o dva samečky rozrostlo její stádo vzácných sudokopytníků takinů čínských.   jem kš  