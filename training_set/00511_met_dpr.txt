 Sněžení komplikuje v Libereckém kraji dopravu, přibylo nehod  Aktualizovali jsme v celém znění k 17:00.   --------------------    Liberec 25. ledna (ČTK) - Sněhové přeháňky dnes odpoledne v Libereckém kraji komplikují dopravu. Rozbředlý sníh po chemickém ošetření leží na hlavních tazích i úsecích rychlostních silnic. Problémy by na něm mohli mít řidiči kamionů. V kraji by podle předpovědi mohlo napadnout až 20 centimetrů sněhu, řekl ČTK hlavní dispečer Krajské správy silnic v Libereckém kraji Pavel Pospíšil.   Kamiony podle něj měly dnes odpoledne problémy například na silnici číslo deset mezi Železným Brodem a Tanvaldem, nákladní auto stálo i na silnici číslo devět ze Svoru směrem na Rumburk. Komplikace kvůli sněhu hrozí i v některých dalších úsecích. "Pokud by měli řidiči kamionů problémy ve stoupání, ať se nepokoušejí za každou cenu kopec vyjet, aby se nevzpříčili," varoval dispečer.   Auta dnes odpoledne bourala například v Liberci na kruhovém objezdu ve Vratislavické ulici a ve Smržovce na Jablonecku. Odpoledne záchranáři vyjížděli k havárii dvou aut u obce Slaná nedaleko Semil. Obtížně sjízdná je kvůli sněhu i silnice k hraničnímu přechodu Harrachov a tvoří se kolony. Nákladním autům silničáři doporučují jinou trasu.   Teploty v Libereckém kraji se odpoledne pohybují kolem minus dvou stupňů Celsia. Motoristé mohou mít podle Pospíšila problémy během krátkých a intenzivních chumelenic, kdy klesá viditelnost. "Chce to jezdit velice opatrně. Lidé, kteří nemusí, by dnes raději neměli vyjíždět do hor," dodal dispečer. Nezbytností je i zimní výbava.   jem mol  