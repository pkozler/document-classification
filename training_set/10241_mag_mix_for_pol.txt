 Nejdražší dary dostali Obama se ženou od saúdskoarabského krále  --------------------    Ke zpravodajství: FOTO ve Fotobance  ID foto: P201009011021601, F201101130273401   --------------------    Washington 19. ledna (ČTK) - Saúdskoarabský král Abdalláh je zdaleka nejštědřejším zahraničním partnerem amerického prezidenta Baracka Obamy. Vyplynulo to podle agentury AFP ze seznamu oficiálních darů, které Obama a jeho žena Michelle obdrželi v roce 2009.   Šestaosmdesátiletý Abdalláh, který se nyní zotavuje ve Spojených státech, dal například nejvyššímu americkému představiteli scenérii pouště na mramorovém stole s figurkami pozlacených palem a velbloudů v ceně 34.500 dolarů (622.800 korun) a jeho manželce šperky za více než 145.000 dolarů (2,6 milionu korun).   Také další zahraniční představitelé zvolili dary připomínající jejich zemi. Italský premiér Silvio Berlusconi přijel do Washingtonu s tuctem hedvábných kravat, francouzský prezident Nicolas Sarkozy se soškou od Degase, jeho manželka Carla s dámskou kabelkou Dior a prezident palestinské samosprávy Mahmúd Abbás s lahví olivového oleje.   Oblíbeným darem v prvním roce Obamovy vlády byly i manžetové knoflíčky. Americký prezident je obdržel od svého tureckého kolegy Abdullaha Güla, nizozemského premiéra Jana Petera Balkenendeho, filipínské prezidentky Glorii Arroyové i od premiéra německého Saska Stanislawa Tilliche.   V souladu s americkým zákonem se tyto dary svěřují archivní službě americké vlády. Obdarovaní si je mohou ponechat, jen když je oficiálně odkoupí od státu. Některé z těchto předmětů by se jednou měly také objevit ve sbírce budoucí Obamovy prezidentské knihovny, dodala AFP.     pek kš  