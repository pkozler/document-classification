 Město Sušice začalo připravovat areál bývalých kasáren k bydlení  --------------------    Ke zpravodajství: AUDIO   --------------------    Sušice (Klatovsko) 17. ledna (ČTK) - Sušice začala připravovat větší část devítihektarového areálu bývalých kasáren Pod Kalichem k bydlení. Jde o velmi atraktivní pozemek na okraji města směrem na Kašperské Hory, kde by měla vyrůst až stovka domků a bytů. Radnice areál postupně vyčistí a už letos plánuje srovnat se zemí staré objekty. Další dva větší bytové projekty připravují v Sušici privátní investoři. ČTK to řekl Petr Mottl (ODS), starosta města s 11.500 obyvateli.   "Podáváme žádost na ministerstvo pro místní rozvoj o peníze na demolice dvou největších starých objektů," dodal. Město zatím neřeklo, zda samo připraví pozemky k prodeji anebo prodá celou plochu soukromému developerovi. S rozhodnutím nepospíchá, protože privátní investoři nyní chystají dva projekty na výstavbu domků a bytů.   V horní čtvrtině areálu jsou garáže, které si už několik let pronajímají místní podnikatelé. "Územní plán bude plochu řešit pro bydlení i služby a možná tam část garáží zůstane," řekl Mottl.   V Sušici je podle místostarostky Věry Marešové (nez.) poptávka po volných parcelách na rodinné domky; lokalita Okrouhlá už je naplněná. "Právě v území kasáren vidím tu kapacitu," dodala. V územním plánu města je sice několik ploch vyčleněných pro rodinné domky, všechny jsou ale vlastněny více soukromníky. "Kromě Okrouhlé zatím nebyl nikdo, kdo by území připravil a rozprodal," uvedla.   Další dva projekty připravují ve městě developeři na soukromých pozemcích. První, chystaný plzeňskou firmou SP Máchova Develop, je v areálu bývalého okresního stavebního podniku naproti sídlišti, kde má vzniknout zhruba 90 bytů. Investor má povolení na rekonstrukci správní budovy na byty, dokončená je zastavovací studie zbytku území, kde mají vyrůst po demolicích řadové a rodinné domy.   Druhá menší lokalita, která by mohla být připravena dříve, je za čerpací stanicí ve Volšovské ulici. Jde o volný soukromý pozemek mezi dvěma obydlenými územími, který chce město dořešit. "Tam vzniknou dvě řady, zhruba 30 řadových domů," řekla Marešová. Místní realitní firma nyní tvoří dokumentaci pro územní rozhodnutí.   Václav Prokš snm  