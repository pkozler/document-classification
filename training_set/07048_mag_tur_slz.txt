 Školáci sestavili 1025 znaků měst a obcí  --------------------    Ke zpravodajství: FOTO ve Fotobance  ID foto: P201101130657001, P201101130657701, P201012140621601, P201012140622401   --------------------    Brno 13. ledna (ČTK) - Celkem 1025 znaků obcí a měst vytvořili z recyklovatelných materiálů dobrovolníci z celé země. Vznikl tak nový český rekord. Organizátoři akce nyní budou usilovat o zapsání výsledku do Guinnessovy knihy rekordů. ČTK to řekl Miroslav Marek z Agentury Dobrý den Pelhřimov. V rámci veletrhu cestovního ruchu Go a Regiontour dnes také ocenili nejlepší výtvory.   Návštěvníci si mohou 400 znaků prohlédnout v pavilonu P brněnského výstaviště. Větší počet exponátů se do pavilonu nevešel. Znaky mají rozměr alespoň metr krát metr a zavěšené na stojanech či stěnách lemují celý obvod pavilonu. Vystaveny tam budou do neděle a od příštího týdne budou vybrané kusy k vidění v Muzeu rekordů a kuriozit v Pelhřimově.   Pelhřimovská agentura se svým záměrem oslovila před půl rokem přes tři tisíce škol. Výsledek podle Marka předčil očekávání. "Do výroby znaků se zapojila celá třetina oslovených škol, takže se akce zúčastnilo nejméně dvacet tisíc dětí. Nejvíc nás potěšilo, že se školy zapojily bez jakékoli další motivace, protože nejde o žádnou soutěž o ceny," uvedl Marek.   Nápad podle něj oslovil nejen učitele výtvarné výchovy, kterým se líbilo kreativní zadání, ale také učitele dějepisu. Děti se začaly zajímat o heraldiku i historii svého města či obce a původ jeho znaku, takže pořadatelé dostali i děkovné dopisy od starostů.   Hlavní smysl projektu je ovšem ekologický. K tvorbě znaků se používaly recyklovatelné odpadové materiály, jako víčka PET lahví, plastové sáčky a tašky, různé části plastových nádob, papír, ale také nápojové kartony nebo sklo. Většina znaků je lepená, takže nejčastěji jde o plastiky nebo mozaiky.   "Co znak to samostatný příběh. Některé byly sestavovány týden, jiné přes měsíc," uvedl Marek. Například v Trutnově děti oslovily dodavatele plastových brček, které podle barev stříhaly. Výsledkem je znak města k nerozeznání od fotografie. Sestaven je z 23.000 částeček. Školy volily různé techniky. Ve Světlé nad Sázavou připomněli tradici sklářské výroby, když vytvořili znak ze skleněných střepů.   vrn kš  