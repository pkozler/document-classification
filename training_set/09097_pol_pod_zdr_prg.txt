 Svoboda: Výpovědi lékařů neohrozí akutní péči v Praze  --------------------    Ke zpravodajství: FOTO/aktuality; AUDIO   Upravili jsme v celém textu, doplnili další vyjádření primátora Svobody ve 2. odst., vyjádření ministra Hegera v 5. a 6. odst., další informace v 7. odst.   --------------------    Praha 11. ledna (ČTK) - Chystané výpovědi lékařů neohrozí poskytování akutní péče v pražských nemocnicích, prodlouží se ale doba čekání na plánované operace, řekl dnes novinářům pražský primátor Bohuslav Svoboda (ODS). Výpověď podle něj dalo v průměru 10,6 procenta lékařů v pražských nemocnicích. Hromadné odchody ale výrazně postihnou některé obory, hlavně neurologii a anesteziologii. Aby byla zajištěna i tato péče, bude se léčba přesouvat z některých pražských nemocnic do jiných, uvedl primátor.   "Není ohrožena akutní péče, nemocnice jsou schopny změnou organizace, struktury i distribuce pacientů ji zajistit. Problém může nastat v plánované péči, kde se jistě termíny budou prodlužovat," uvedl.   Na pražském magistrátu kvůli problémům s odchody lékařů vznikne centrum, které umožní rychlou výměnu informaci o chybějících nemocničních kapacitách. Bude napojeno na ministerstvo, napojit se mohou ředitelé nemocnic. Největší nedostatek lékařů bude v Thomayerově nemocnici a nemocnici Na Bulovce. Naopak z nemocnice Na Homolce a z Ústřední vojenské nemocnice nejsou žádné výpovědi. Právě tyto nemocnice by se měly postarat o poskytování akutní péče v problémových oborech, jako je neurologie.   Na řešení krizové situace v nemocnicích by se podle Svobody měla podílet také pražská záchranná služba, která bude zajišťovat převozy pacientů do těch nemocnic, které mají potřebné kapacity.   Ministr zdravotnictví Leoš Heger (TOP 09) doplnil, že Praha funguje podobně jako ostatní kraje, které také koordinují péči v situaci hrozící krize. V první řadě zajišťují akutní péči. Heger připomněl, že v době letních prázdnin je v nemocnicích 50 procentní útlum, zbylé kapacity stačí udržet akutní péči. "Takový útlum se ani od března nechystá," podotkl.   Část ambulantní péče zajistí místo nemocnic soukromé ambulance, zdravotní pojišťovny přesunou peníze tam, kde bude péče rozšířena, a vezmou je zařízením, která péči omezí. Ředitelé přidají lékařům, kteří v nemocnicích zůstanou a budou péči zajišťovat.   V Praze je 28 nemocnic, včetně malých soukromých. V ministerstvem řízených pěti fakultních nemocnicích, Institutu klinické a experimentální medicíny a Na Homolce je 4190 lékařů, to je většina nemocničních lékařů v hlavním městě. Praha zajišťuje v některých oborech specializovanou péči pro celou republiku.   Ke konci roku bylo v celé republice podáno podle údajů ministerstva 3772 výpovědí. Pokud je lékaři nestáhnou, nepřijdou 1. března do práce. Ve druhé fázi kampaně chtějí odboráři získat další tisícovku výpovědí. Lékaři také budou vypovídat dohody o pracovní činnosti, které jim umožňují větší množství přesčasů. Tyto výpovědi mají dvoutýdenní výpovědní lhůtu.   Naďa Myslivcová ner mal  