 Slavné obrazy op-artového mistra Vasarelyho jsou k vidění v Pécsi  --------------------    Ke zpravodajství: VIDEO   --------------------    Pécs (Maďarsko) 3. ledna (zvláštní zpravodajka ČTK) - Práce jednoho z hlavních představitelů takzvaného op-artu neboli optického umění Victora Vasarelyho nabízí jeho muzeum v maďarské Pécsi. Expozice ve dvou podlažích umělcova rodného domu mapuje jeho dílo po jednotlivých etapách. K vidění jsou třeba jeho slavné  zebry , kinetické objekty či známé obrazy s názvem  Vega , které dokonale navozují iluzi trojrozměrného prostoru.   Op-art se začal rozvíjet na přelomu 50. a 60. let minulého století. Výtvarníci používali geometrické obrazce. S jejich pomocí a díky různým barevným odstínům dosáhli optické iluze prostoru a pohybu. Tento výtvarný směr našel své využití i v módě, reklamě a designu.   Ikona op-artu Vasarely se narodil v roce 1906 v maďarské Pécsi neboli Pětikostelí jako Gyözö Vásárhelyi. Vyrostl ve slovenských Piešťanech. V Budapešti pak studoval medicínu. Studia ale přerušil a začal se věnovat malířství. Pracoval v dílně blízké německému Bauhausu. V roce 1930 odjel do Paříže, kde působil jako reklamní grafik. Ve Francii se usadil natrvalo. Zemřel v roce 1997.   Koncem 60. let umělec navázal kontakty se svou vlastí a rodištěm. Věnoval mu řadu svých prací. V roce 1976 vzniklo v jeho rodném domě v centru Pécse jeho muzeum. V roce 2010 se po ročních opravách znovu otevřelo.   Mezi nejoblíbenější díla výstavy patří podle představitelů muzea zebry z roku 1938. Obraz zvířat tvoří bílé a černé křivky, které vyvolávají dojem prostoru a pohybu. V přízemí návštěvníci najdou třeba i Modrou studii z roku 1929. Jsou tu také práce Vasarelyho ženy Claire a syna Jeana-Pierra, zvaného Yvaral. K vidění jsou jeho obrazy kráterů či portréty. V jedné z místností je možné zhlédnout dokument o Vasarelyho návštěvě v Maďarsku a ze slavnostního otevření muzea.   V patře jsou práce z malířova černo-bílého období, kinetické objekty či obrazy s "plastickou abecedou". Tu Vasarely vytvořil z variací geometrických tvarů. Poskládáním barevných trojúhelníků, čtverců či kruhů navodil iluzi prostorovosti. Vznikly tak snad nejznámější malířovy obrazy s názvem Vega. Z plochy vystupují a noří se do ní kulaté objekty, připomínající vesmírný prostor s tělesy a kosmickými děrami.   "V 60. a 70. letech se Vasarelyho optické obrazy staly součástí populární kultury, měly velký vliv na architekturu, počítačovou vědu, módu a na způsob, jakým na věci obecně pohlížíme," uvedla na oficiálních Vasarelyho stránkách jeho snacha Michéle. Tvrdí, že je snad jako jediná schopna poznat pravost umělcových prací. Svého tchána označuje za "otce op-artu".   Vasarely podle Michéle zpřístupnil umění všem. Sám v roce 1960 prohlásil, že umění zítřka bude kolektivním bohatstvím, jinak to už vůbec nebude umění.   Vasarelyho muzeum v Pécsi není jedinou galerií v Maďarsku, která jeho práce vystavuje. Další jeho muzeum je v Budapešti. To funguje od druhé poloviny 80. let. Výtvarníkovy obrazy visí v nejvýznamnějších světových galeriích a muzeích.   ktk mik  