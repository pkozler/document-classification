 Dětská přehlídka Bambiriáda bude v Liberci s rekordní účastní  --------------------    Ke zpravodajství: FOTO ve Fotobance  ID foto:  FO00304430 ,  FO00404415 ,  FO00404412 ,  FO00172268    --------------------    Liberec 12. května (ČTK) - Dětská přehlídka Bambiriáda se letos nastěhuje do centra Liberce přímo před radnici. Organizátoři věří, že díky tomu přiláká přes 10.000 návštěvníků. Bambiriáda se uskuteční 27. a 28. května a v Liberci bude už potřinácté. Představí se na ní rekordních 56 organizací z celého Libereckého kraje, řekl dnes novinářům koordinátor David Erlebach z Rady dětí a mládeže Libereckého kraje.   V minulých letech se Bambiriáda vždy konala v parku v Lidových sadech. "Bylo to pěkné prostředí, jenže daleko od centra, náklady na pořádání akce v Lidových sadech navíc rok od roku rostou, proto jsme se už loni rozhodli přesunout do centra," řekl Erlebach. Loni se náměstí před radnicí rekonstruovalo a tak se přehlídka uskutečnila na střeše parkovacího domu u obchodního centra Forum. "Přišlo přes 6000 lidí, věříme, že letos bude účast ještě větší," dodal Erlebach.   Na Benešově náměstí vyroste velký stan, kde se každý den představí 26 organizací, návštěvníci se ale budou moci i aktivně zapojit do výtvarných dílen, soutěží a dalších aktivit. Po oba dny je připraven i doprovodný program, v němž se představí přes 1000 účastníků. Zatímco v minulých letech končil už kolem 17:00, letos se protáhne v pátek i v sobotu až do tmy. "Páteční program završí koncerty Rachot bandu Jedličkova ústavu a symfonického orchestru základní umělecké školy, v sobotu bude šampionát v break dance," láká Erlebach.   Po celý den se budou na podiu na náměstí střídat hudební skupiny, taneční kluby, chybět nebude divadlo. "Na náměstí se ale představí také armáda, policie a městští strážníci se svou technikou," řekl Erlebach. Bude zde i autodráha s velkými šlapacími auty, florbalové hřiště, trampolíny a také kinostan s celodenním promítáním. Každou půlhodinu se pro pětadvacetičlenné skupiny uskuteční výstup na vyhlídku z radniční věže, v pátek bude otevřena i vyhlídka z budovy krajského úřadu.   Rozpočet akce se pohybuje mezi 100.000 až 130.000 korunami, pořadatelé se na ní podílejí dobrovolně a bez nároku na honorář, firmy navíc organizátorům poskytují slevy. "Komerční akce takového rozsahu by stála nejméně půl milionu," řekl Erlebach. Už teď se ale obává o osud příštího ročníku. "Pokud nás víc nepodpoří město a kraj, nebudeme na ni mít," vysvětlil. Letos podle něj přispěl kraj celkem 25.000 korunami a město nedalo nic. "V jiných městech je podpora mnohem větší," dodal.   V každém kraji se podle Erlebacha uskuteční alespoň jedna Bambiriáda. Na přehlídku dětských spolků zvou také Praha, České Budějovice, Frýdek-Místek, Cheb, Chomutov, Chrudim, Jihlava, Milovice, Náchod, Ostrava, Plzeň, Třinec, Zábřeh na Moravě a Zlín. Rozpočet akce je podle pořadatelů zhruba 5,3 milionu korun. Další informace jsou na webu www.bambiriada.cz.   ivc jnd  