 Zatímco se Google chystá najímat lidi, Yahoo bude propouštět  San Francisco 25. ledna (ČTK) - Zatímco internetový gigant Google chce letos najmout rekordní počet nových lidí, firma Yahoo dnes oznámila druhý plán propouštění za šest týdnů. Podnik se chystá propustit jedno procento svých zaměstnanců. Ke konci třetího čtvrtletí Yahoo zaměstnávala celkem 14.100 lidí.   Cesty podniků, které patří mezi největší internetová jména, se tak rozcházejí. Před šesti týdny Yahoo oznámila, že chce propustit čtyři procenta zaměstnanců, tedy zhruba 600 lidí. Podnik chce snížit stav, aby si zajistil růst příjmů.   Google dnes proti tomu na svém oficiálním blogu na internetu oznámil, že letos posune rekord v najímání nových pracovníků, a překoná tak rok 2007, kdy přijal přes 6000 lidí. Loni Google rozšířil své řady o 4500 nových zaměstnanců.   Yahoo se dnes chystá zveřejnit výsledkovou zprávu za poslední čtvrtletí minulého roku. Údaje ale uvolní až po závěru obchodování na newyorské burze, napsala agentura Reuters.   pok mha  