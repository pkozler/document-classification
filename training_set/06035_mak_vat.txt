 Vlajkovou lodí inovací v ruském průmyslu jsou tabákové koncerny  Moskva 12. května (zpravodaj ČTK) - Technologickým inovacím se věnuje jen necelá desetina ruských podniků, podíl 9,4 procenta je menší než ve většině evropských zemí, v Číně i Brazílii. Nejvíce činorodý je v tomto směru tabákový průmysl, kde nové výdobytky do výroby zavádějí dvě pětiny firem. Vyplývá to ze studie moskevské Vysoké školy ekonomiky, vypracované na zakázku vlády a ministerstva školství a vědy.   Inovační aktivitu tabákových firem autoři studie vysvětlují tím, že odvětví je už spjato s nadnárodními koncerny. Kupříkladu podle mluvčího koncernu JTI, který ovládá téměř dvě pětiny ruského trhu, společnost do modernizace výroby investovala během tří let 380 milionů dolarů (asi 6,4 miliardy Kč). Následují výrobci v odvětví komunikací, rádia a televizí (36,3 procenta firem), leteckém a kosmickém průmyslu (33,6 procenta) a zpracování ropy (32,7 procenta).   Podíl Ruska na exportu vysoce vyspělých technologií nyní představuje pouhá 0,25 procenta, od roku 2003 se tak snížil téměř na polovinu. Vlajkovým vývozcem je především státní korporace Rosatom, která na světovém trhu úspěšně konkuruje svým zařízením pro jadernou energetiku. Konkurenceschopné se jeví i ruské nákladní rakety a navigační systém Glonass, který si však svůj podíl na trhu ještě musí vydobýt.   Vláda si slibuje zlepšení situace od velkých projektů typu urychlovače částic, které mají pozdvihnout úroveň ruské vědy i přizvat přední světové vědce. Sami podnikatelé ale pochybují, že tyto projekty přinesou i komerční efekt. "Půjde o základní vědu, zatímco podnikání se zajímá hlavně o aplikovaný výzkum," usoudil v listu Vedomosti šéf podnikatelského sdružení Boris Titov.   Podle Igora Nikolajeva ze společnosti FBK netřeba znovu vynalézat jízdní kolo, ale inovace ve výrobě je záhodno povzbuzovat hlavně rozvojem konkurence, vůči které se všechna další opatření jeví vedlejšími.   Premiér Vladimir Putin nicméně vytýčil úkol zvýšit podíl hi-tech produkce během deseti let z nynějších 12 procent na 25 až 35 procent.   msk dvd  