 Euro: Čeští vodohospodáři zaostávají v čerpání dotací  Praha 11. ledna (ČTK) - Tuzemští vodohospodáři zaostávají v čerpání evropských dotací za svými kolegy z jiných evropských zemí. Od roku 2007 doposud vyčerpali pouze 9,4 procenta z téměř 50 miliard korun, jež mohou do roku 2013 na dotacích získat. To je řadí na chvost pomyslného žebříčku, napsal dnes internetový server Euro.cz. Podle předsedy Sdružení oboru vodovodů a kanalizací ČR (SOVAK) Františka Baráka hlavní vinu nese kritická spolupráce se Státním fondem životního prostředí a ministerstvem životního prostředí, které ale tuto kritiku odmítá.   "Mezi hlavní zádrhele patří nedostatečná komunikace s odborníky, využívání monopolních konzultantů, politický populismus vůči obecním vlastníkům, mnohdy arogance bývalých ministrů, ředitelů a úředníků," uvedl Barák.   S tím nesouhlasí Petr Kučera z ministerstva životního prostředí. Ministerstvo podle něj předpokládá, že se cílovou částku podaří do roku 2013 vyčerpat. Za pomalé čerpání dotací může podle něj poměrně zdlouhavá příprava složitějších projektů. „Žadatel musí obvykle projít zpracováním dokumentace pro stavební povolení a dále časově náročným procesem výběru zhotovitele. U liniových staveb je dále nutno vzít v potaz možné problémy s výkupy pozemků a se zajištěním koordinace s dalšími sítěmi. To vše dohromady obvykle znamená lhůty delší než jeden rok od schválení projektu k zahájení realizace stavby a následného financování,“ uvedl.   Do současné doby bylo schváleno k financování v rámci programu Zlepšování vodohospodářské infrastruktury a snižování rizika povodní 663 projektů s objemem proplacených prostředků na účty příjemců ve výši 4,7 miliardy korun, u tří projektů s celkovými náklady přes 14,7 miliardy korun nebyl ještě dokončen proces hodnocení a dosud nejsou schváleny k financování. V oblasti pro snížení znečištění vod označované 1.1 bylo schváleno 457 projektů a veškeré disponibilní prostředky jsou již dle Kučery vyčerpány. Podmínky pro příjem projektů jsou prý nastaveny správně.   Barák mu však oponuje „Podmínky přijatelnosti, tak jak byly sjednány ministerstvem životního prostředí, byly podle něj spíše nouzovým politickým opatřením než reálnou cestou k evropským dotacím. Tým vyjednávačů není dostatečně kvalifikován a odborně vybaven,“ uvedl a volá po zjednodušení administrativy a konci neustálých změn podmínek.   Skokové zvýšení čerpání finančních prostředků má podle ministerstva přijít letos. Měly by totiž dobíhat lhůty od prvních výrazněji obsazených výzev s větším množstvím schválených projektů.   mjr vju  