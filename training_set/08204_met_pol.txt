 Kolumbie sužovaná dešti prodloužila výjimečný stav o 20 dní  Bogotá 7. ledna (ČTK) - Kolumbijská vláda prodloužila o dalších 20 dní stav nouze, vyhlášený kvůli záplavám a sesuvům půdy vyvolaným nebývalými a dlouhotrvajícími dešti. Oznámil to v noci na dnešek kolumbijský prezident Juan Manuel Santos.   "Rozhodnutí prodloužit stav nouze bylo přijato, protože problémy nekončí. Nadále existují místa, kde je situace velmi těžká," řekl Santos podle agentury Reuters.   Záplavy a sesuvy půdy v Kolumbii způsobily od loňského dubna škody ve výši 5,2 miliardy dolarů (asi 98,5 miliardy Kč). Zahynulo v jejich důsledku přes 300 lidí a 2,2 milionu osob muselo být evakuováno.   Vláda uvažuje o zvýšení některých daní a hodlá prodat podíly ve státních podnicích, aby získala další prostředky na boj s důsledky záplav. Stav nouze, poprvé vyhlášený v prosinci, poskytuje vládě a prezidentovi více flexibility pro získávání a uvolňování prostředků k boji s přírodní katastrofou, upozorňuje Reuters.   ik    