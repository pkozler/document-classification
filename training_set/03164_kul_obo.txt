 Fillovo Zátiší bylo dnes prodáno za 2,56 milionu korun  Praha 8. května (ČTK) - V pražské galerii Nová síň dnes zájemce vydražil Zátiší od Emila Filly za 2,56 milionu korun bez dvacetiprocentní aukční přirážky. Vyvolávací cena byla nižší o 50.000 korun. ČTK to řekl Ondřej Sýkora ze společnosti Prague Auctions, která uspořádala dnešní aukci několika desítek významných děl. Pocházejí z pozůstalosti významné historičky umění Anny Fárové. V nabídce kromě Emila Filly byly například obrazy Zbyška Siona nebo Mikuláše Medka.   Fillovo zátiší z roku 1914 patří k významným dílům proslulého českého umělce. Autor obraz daroval Anně Masarykové, dceři prvního československého prezidenta Tomáše Garrigua Masaryka. "Jedná se o mistrovskou kompozici syntetizující Fillův dosavadní vývoj a obsahově navazující na tvorbu jeho francouzských současníků," popsala dílo aukční síň.   Filla patří společně s Františkem Kupkou a Toyen k autorům, za jejichž díla kupci na aukcích dávají nejvyšší částky. Fillovo Zátiší s lahví Cherry bylo loni prodáno za 16,25 milionu korun.   Anna Fárová zemřela v loňském roce ve věku 81 let. Mezinárodně uznávaná historička a teoretička fotografie pro svět objevila mnohé velikány české fotografie. Díky jejím publikacím a výstavám se proslavila například jména Josefa Sudka nebo Františka Drtikola.   cap rot  