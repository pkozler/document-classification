 Aktuálně.cz: Chystají se přísnější pravidla pro rozhodčí doložky  Praha 5. ledna (ČTK) - Ve druhé polovině letošního roku mají začít platit přísnější pravidla pro uzavírání rozhodčích doložek u spotřebitelských smluv. Nově budou muset být na samostatné listině a obsahovat některé povinné informace, vyplývá z návrhu, který ministerstvo spravedlnosti poslalo do připomínkového řízení. Ministerstvo také povede seznam rozhodců, napsal dnes server Aktuálně.cz. Na zneužívání rozhodčích doložek poskytovateli úvěrů dlouhodobě upozorňují spotřebitelské organizace.   Novou podmínkou pro práci rozhodce bude podle návrhu jejich vysokoškolské vzdělání. Rozšíří se také možnost "odvolání" proti rozhodčímu nálezu k řádnému soudu.   Spotřebitelská sdružení dlouhodobě poukazují na to, že současná právní úprava nebrání situacím a sporům, ve kterých je rozhodce napojen na úvěrovou společnost a rozhoduje neobjektivně a zaujatě v neprospěch spotřebitele. To podle nich nezměnil ani nový zákon o spotřebitelském úvěru, který platí od počátku letošního roku.   Ministr spravedlnosti Jiří Pospíšil (ODS) nicméně podle serveru nepočítá s úplným zákazem rozhodčích doložek u spotřebitelských smluv tak, jak to navrhoval šéf ČSSD Bohuslav Sobotka. Nesouhlasí ani s tím, aby vláda pevně stanovila maximální možnou výši RPSN, tedy úroků a všech poplatků.   Podpisem rozhodčí doložky se spotřebitel v zásadě vzdává možnosti, aby o případném sporu rozhodl řádný soud. Ministerský návrh proto klade důraz hlavně na dostupnost informací o možných důsledcích podpisu. Nově má být platná jen taková rozhodčí smlouva, která bude sjednaná na samostatné listině a bude obsahovat samostatné podpisy smluvních stran. "Cílem je pouze ochrana spotřebitelů jakožto slabší smluvní strany, nebude to platit obecně pro všechny doložky," řekl serveru Pospíšil.   Zákon má vymezit minimální rozsah informací, které musí tato samostatná listina obsahovat. Mimo jiné by měla zmínit veškeré předpokládané náklady, které mohou spotřebiteli v rozhodčím řízení vzniknout. Ministerstvo navíc může stanovit vzorovou rozhodčí smlouvu pro spotřebitelské spory.   Novinkou je také výslovný zákaz uzavřít takovou dohodu o postupu v rozhodčím řízení, která by byla pro spotřebitele nevýhodná. I kdyby měl být spor rozhodován podle práva jiného státu, musí spotřebiteli garantovat úroveň ochrany platnou v Evropské unii.   Ministerstvo spravedlnosti také navrhuje, aby spotřebitelské spory mohl rozhodovat pouze rozhodce s vysokoškolským vzděláním. Samozřejmostí je i bezúhonnost - nesmí být tedy pravomocně odsouzen za trestný čin. Mírně také zpřísní pravidla ohledně takzvané předpojatosti. Nyní přitom může funkci rozhodce vykonávat prakticky kdokoliv, píše Aktuálně.cz.   Další novou podmínkou má být zařazení do nového seznamu rozhodců, nad nímž má dohlížet stát. "Očekáváme, že se zapíše kolem 20.000 zájemců," upřesnil Pospíšil.   Úřad odhaduje, že vznik samotného seznamu, tedy vývoj aplikace a nákup hardwaru, přijde na zhruba dva miliony korun, následná údržba pak bude stát 200.000 ročně. "Bude potřeba vyčlenit minimálně pět pracovníků, kteří se této agendě začnou věnovat na plný úvazek," dodal Pospíšil.   Ministerstvo bude moci ze seznamu vyškrtnout například osobu, jejíž rozhodčí nález byl opakovaně zrušen soudem kvůli vážnému porušení pravidel - například pro nedodržení procesní zásady rovnosti stran nebo po rozhodnutí v rozporu se zákonem. Takto potrestaný rozhodce se pak může vrátit na seznam až po pěti letech.   dvd  