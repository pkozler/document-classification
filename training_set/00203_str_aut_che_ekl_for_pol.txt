 Vláda USA bude chtít po automobilkách vozy s nižší spotřebou  Washington 28. června (ČTK) - Administrativa amerického prezidenta Baracka Obamy by ráda viděla, aby automobilky v USA do roku 2015 vyráběly osobní auta a lehké nákladní vozy s nižší spotřebou paliva. Změna má podpořit úspornou ekonomiku, aby se utrácelo méně u benzinových pump a klesly emise skleníkových plynů, automobilkám ale vzrostou náklady. Oficiální návrh má vzniknout do září, napsala agentura AP.   Lidé z Obamovy administrativy se minulý týden sešli odděleně s představiteli trojice velkých amerických automobilek General Motors, Ford a Chrysler, uvedli informovaní lidé z vlády a odvětví.   Auta by podle vládních představ měly spalovat litr paliva na 23,9 kilometru (56,2 míle na gallon). Jde o první náznak, kam chce vláda u palivového standardu směřovat. Minulý rok uvedlo americké ministerstvo dopravy spolu s úřadem na ochranu životního prostředí, že by federální ekonomický palivový standard mohl být v rozpětí 20 až 26 ujetých kilometrů na litr paliva.   Horní okraj rozpětí by znamenal výrazný posun v tom, jaká auta Američané řídí. Vládní analýza ukázala, že v takovém případě by zhruba polovina nových vozidel musela mít hybridní pohon na benzin a elektřinu, aby se náročný standard splnil.   Technologie potřebná na dosažení standardu 23,9 kilometru na litr paliva by podle odhadů americké administrativy zvýšila cenu auta o 2100 až 2600 dolarů (až o 44.280 Kč). Protože auto ale spotřebuje méně paliva, jejich majitelé nebudou muset zajíždět k čerpacím stanicím tak často.   Ekologové prosazují přísnější standard. Automobilky se ale zatím chtějí dostat na 18 až 20 kilometrů na litr, a to během dalších osmi let. Obamova administrativa doufá, že najde společnou řeč a dosáhne kompromisu, než přijde v září s oficiálním návrhem.   Počátkem roku 2009 oznámil Bílý dům, že s výrobci aut dosáhl orientační dohody, podle níž mají auta a lehké nákladní vozy do roku 2016 vystačit s jedním litrem paliva na 15 kilometrů. Nyní se požadavek zpřísnil, protože na vládu nyní vedle ekologických pohnutek tlačí i vysoké ceny benzinu.   Cíl 23,9 kilometru na litr paliva je sice těžký, ale General Motors si určí cestu, jak ho dosáhnout, uvedl prezident automobilky pro Severní Ameriku Mark Reuss. Neuvedl, jaké technologie chce GM využít. Připomněl ale, že odvětví již pracuje na několika jednodušších a levnějších řešeních, napsala AP.   pok jw  