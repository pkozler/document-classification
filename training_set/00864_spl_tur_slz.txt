 V Krkonoších se rozjedou lanovky na Medvědín a Hnědý vrch  Špindlerův Mlýn (Trutnovsko) 2. června (ČTK) - Ve východních Krkonoších se do trvalého letního provozu rozjede v pátek lanovka ze Špindlerova Mlýna na Medvědín a v sobotu lanovka z Pece pod Sněžkou na Hnědý vrch. V sobotu zahájí víkendový červnový provoz lanovka z Říček v Orlických horách na vrch Zakletý, zjistila dnes ČTK od provozovatelů lanovek.   Při provozu lanovky na Hnědý vrch bude vždy otevřena i tamní rozhledna. Na hřebeny Krkonoš se turisté také dostanou už dříve spuštěnými lanovkami ze Špindlerova Mlýna na Pláně, z Janských Lázní na Černou horu, z Velké Úpy na Portášky a z Pece pod Sněžkou na Sněžku. Jako poslední se do letní sezony rozjede lanovka z Herlíkovic k rozhledně na vrchu Žalý, a to 1. července.   Lanovka z Říček v Orlických horách na Zakletý bude denně jezdit až v červenci a v srpnu. Už o červnových víkendech si však půjde u lanovky půjčit terénní káry a koloběžky pro sjezd na 1,35 kilometru dlouhé sjezdovce, uvedli lanovkáři z Říček.   ry snm  