 Vrchní soud zprostil obžaloby Kellovského v kauze falešných šeků  --------------------    Ke zpravodajství: FOTO/aktuality; VIDEO; AUDIO   Zprávu jsme doplnili o nové informace od 2. odstavce.   --------------------    Olomouc 25. ledna (ČTK) - Vrchní soud v Olomouci dnes definitivně zprostil obžaloby havířovského podnikatele Petra Kellovského v kauze falešných šeků. Bez trestu společně s ním dnes od soudu odešlo také sedm obžalovaných. Podle obžaloby připravovali podvod s falešnými šeky neexistující americké banky v hodnotě 850 milionů korun. Osvobozující rozsudek již vynesl ostravský krajský soud, žalobce se však proti tomu odvolal.   Jedním z nejrozsáhlejších podvodů v historii české kriminalistiky se soudy zabývají již několik let, u olomouckého vrchního soudu se tamní soudci s obžalovanými setkali již podruhé. "V jejich případě skutečně nebylo prokázáno, že by věděli o tom, že jsou šeky padělky. Z toho důvodu nelze dovodit jejich trestní zodpovědnost," řekl dnes novinářům soudce Petr Angyalossy.   Prokázání viny nepomohly ani důkazy, ať už telefonní odposlechy nebo svědecké výpovědi. Jejich vina se nepodařila prokázat ani po dalším doplněném dokazování poté, co vrchní soud případ v roce 2007 vrátil zpět krajskému soudu.     Státní zástupce Ronald Kovář dnes uvedl, že rozhodnutí soudu očekával. "Ve věci byla složitá důkazní situace, takže rozhodnutí odvolacího soudu jsem předpokládal. Nicméně po písemném vyhotovení rozhodnutí ještě zvážíme podání dovolání. Osobně se však nedomnívám, že tak učiníme," uvedl žalobce. Naopak obhájce Kellovského Tomáš Sokol byl s verdiktem soudu spokojen. "Po pravdě řečeno, není to až tak velké překvapení. Pokud jde o pana Kellovského, bylo trestní stíhání podle mne zahájeno ukvapeně, bez dostatečné opory v důkazech a takto to sice po dlouhé době, ale logicky, dopadlo," řekl ČTK Sokol. Sám Kellovský se dnes soudu neúčastnil a z jednání se omluvil. Podle předsedy senátu Stanislava Urbance byla naopak obžaloba podána důvodně, podezření, že obžalovaní spáchali trestný čin, existovalo. "Toto podezření ale nebylo lidově řečeno přetaveno v jistotu," podotkl předseda senátu.   V roce 2004 obvinila policie Kellovského a dalších sedm lidí z přípravy podvodu s padělanými šeky neexistující americké banky. Šlo zhruba o 18.500 kusů šeků, které údajně obžalovaní chtěli původně udat u českých bankovních ústavů. Když se jim to nepodařilo, chtěli podle obžaloby podvést švýcarskou pobočku Deutsche Bank. Kellovský při zatýkání jako jediný unikl a policisté po něm vyhlásili celostátní pátrání. Dopadli ho až po několika týdnech u přehrady Žermanice, kde se ukrýval na chatě svého známého, bývalého policisty.   Padělky podle policie pocházejí z oblasti bývalé Jugoslávie, kde je vytiskla tamní zločinecká organizace. Postupně je pak šířila po Evropě. Podvodníci je při různých obchodech vydávali za humanitární pomoc USA pro válkou postižené Srbsko a Černou Horu.   Alena Petrželová jpt  