 Británie nechala základní úrok na rekordním minimu 0,5 procenta  Londýn 13. ledna (ČTK) - Britská centrální banka dnes podle očekávání nechala základní úrokovou sazbu na historickém minimu půl procenta, kde ji bez dvou měsíců drží už dva roky. Beze změn zůstal také objem odkupu aktiv, jimiž banka podporuje ekonomiku a který je stanoven na 200 miliard liber (asi 5,9 bilionu Kč).   Banka zatím nevidí mnoho důvodů ke zpřísňování měnové politiky a v dlouhodobém výhledu ani nepočítá s rizikem inflace. Připouští sice, že by se ceny mohly krátkodobě výrazněji zvýšit, růst by ale podle ekonomů banky měl jen přechodné trvání.   Míra inflace v Británii v listopadu činila 3,3 procenta a očekává se, že v nadcházejících měsících se vyšplhá ke čtyřem procentům. Hlavní příčinou bude růst cen potravin a pohonných hmot, projeví se ale asi také zvýšení daně z obratu, které byla zavedeno minulý týden.   Centrální banka ale předpovídá, že už začátkem příštího roku se inflace vrátí ke dvěma procentům, což je dlouhodobý cíl banky. Nad dvěma procenty se inflace drží od prosince 2009.   Všichni ekonomové v anketě agentury Reuters minulý týden předpověděli, že Británie prozatím nechá základní úroky beze změn, a nebude nic dělat ani s objemem peněz určených na podporu ekonomiky v rámci takzvaného kvantitativního uvolňování měnové politiky. To spočívá v tom, že banka za nově natištěné peníze nakupovala státní dluhopisy.   Finanční trhy předpokládají, že centrální banka by mohla úroky zvýšit už v květnu. Analytici si myslí, že banka bude pod silným tlakem, aby řešila inflační očekávání, která budou narůstat mezi veřejností.   spr dvd  