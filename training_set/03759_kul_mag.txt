 V Honu na čarodějnice Nicolas Cage jako křižák bojuje s ďáblem  --------------------    Ke zpravodajství: FOTO ve Fotobance  ID foto: F201101050018001, F201101050019301   --------------------    Praha 11. ledna (ČTK)- Mimo jiné se samotným ďáblem se utká v dobrodružném filmu s prvky fantasy Hon na čarodějnice americký herec Nicolas Cage. Příběh odehrávající se ve 14. století, který kombinuje autentičnost historického velkofilmu s dramatem nadpřirozených akčních thrillerů, přijde ve 20 kopiích do tuzemských kin 13. ledna.   V akčním filmu režiséra Dominica Seny Cage jako křižák Behmen spolu se svým věrným přítelem Felsona (Ron Perlman) mají už plné zuby nesmyslného vraždění během křižáckých válek a po několika letech bojů dezertují. Na útěku jsou však chyceni a šanci odčinit svou vinu mají získat tím, že doprovázejí do vzdáleného kláštera mladou dívku obviněnou z čarodějnictví a způsobení morové nákazy (Claire Foyová). Strastiplná cesta provázená střety s tajemnými silami se pro oba rytíře i další členy doprovodu stává zkouškou jejich vytrvalosti a kuráže. Dramatické události ohrozí i jejich rytířský slib zajistit dívce spravedlivý soud.   V dalších rolích se v příběhu, který místy svou atmosférou připomíná slavný snímek Jméno růže, objevili Stephen Campbell Moore, Ulrich Thomsen a Stephen Graham.   Sedmačtyřicetiletý Cage, držitel prestižní filmové ceny Oscar za roli v dramatu Leaving Las Vegas, si prý chtěl rolí připomenout své dětství, kdy mu otec postavil dřevěný hrad. "Byl jsem čaroděj nebo rytíř," vzpomínal před časem Cage.   Film se natáčel mimo jiné v Maďarsku a v rakouských Alpách. To prý byl také jeden z důvodů, proč Cage roli vzal - po natáčení v amerických studiích mohl změnit prostředí. Snímek také vznikal v pražském trikovém a postprodukčním studiu UPP.   Roman Jireš kš  