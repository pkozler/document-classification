 Besip spustil web pro děti, učí je správnému chování v dopravě  Praha 4. května (ČTK) - Besip spustil novou webovou stránku určenou pro děti předškolního a mladšího školního věku, která je učí, jak se správně chovat v dopravě. Děti se interaktivní formou seznámí s tím, co dělat v autě, jak a kde správně přecházet nebo jak by se měl v provozu chovat cyklista. Tematickými doplňky dopravní výchovy na internetových stránkách  www.mamezelenou.cz  jsou pexeso, omalovánky či puzzle.    "Interaktivní forma osvojování si základních pravidel chování dětí, chodců i cyklistů je formou, kterou děti, pedagogové i rodiče vítají, tedy nenásilnou formou hry," řekl ČTK vedoucí Besipu Ondřej Valenta. Podle něj je tento projekt pouze další z kroků zaměřených na výchovu nejmladších účastníků silničního provozu. Tematicky navazuje na kampaň s názvem Jsem vidět, při které ministerstvo dopravy dodá do všech mateřských škol v České republice reflexní vesty pro děti a jejich učitele.   Náklady projektu podle Valenty nepřesáhly čtvrt milionu korun. Internetové stránky podle něj vytvořila společnost, která v minulosti tvořila webové projekty zaměřené na děti i pro jiné resorty. Stránka byla samozřejmě připravována ve spolupráci s odborníky na dopravní výchovu, doplnil.   rjm pba  