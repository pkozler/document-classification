 Mexická učitelka získala vyznamenání za chování během střelby  Monterrey (Mexiko) 31. května (ČTK) - Vláda mexického státu Nuevo León vyznamenala učitelku z mateřské školky v severním Mexiku za to, jakým způsobem se postarala o děti během páteční přestřelky, která se odehrávala v blízkosti školky.   Martha Rivera Alanísová v klidu přiměla asi 15 dětí k tomu, aby ležely na zemi a nezvedaly hlavy. Na  videu , které již na serveru YouTube zhlédly tisíce lidí, je mimo jiné slyšet, jak jim na uklidnění zpívá písničku, zatímco venku se ozývá střelba.   Za způsob, jakým si se situací poradila, a "vynikající občanskou odvahu" dostala od místní vlády pamětní certifikát.   Podle agentury AP si páteční střelba vyžádala pět lidských životů na stanovišti taxislužby poblíž školky. Na severu Mexika k podobným násilnostem dochází často. Většinou jsou jejich původci členové drogových gangů, které mezi sebou bojují o moc.   mtw zpt  