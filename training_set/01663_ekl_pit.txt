 Na konferenci v Praze zazní normy o zacházení s elektroodpadem  Praha 3. května (ČTK) -  Na dnešní mezinárodní konferenci Zpětný odběr 2011 se poprvé na veřejnosti představí jednotné evropské standardy pro efektivnější zacházení s elektroodpadem. Na tiskové konferenci v Praze to řekl Pascal Leroy, generální sekretář Weee Forum. Je to evropská asociace 39 kolektivních systémů zemí EU pro zpětný odběr elektrického a elektronického odpadu. Česko v něm zastupují systémy tři.   Mezinárodní projekt (standardy Weeelabex) se zabývá sběrem, dopravou a zpracováním všech odpadních elektrických a elektronických zařízení. Harmonizovat by měl řízení materiálových toků při recyklaci a zavést kontinentální systém kontroly plnění těchto standardů. Klade důraz na prevenci a zmírnění nepříznivých vlivů sběru a skladování. Jeho cílem je minimalizovat emise, bránit nevhodnému odstraňování odpadu či jeho nelegální přeshraniční přepravě. Závazné plnění standardů by mělo být zavedeno do konce roku 2013. Nové členské státy EU mají mít tuto lhůtu prodlouženu o rok.   V ČR se zapojilo podle organizátorů konference do systému zpracování průmyslového odpadu celkem 26.000 firem. Drtivá většina, 21.561, se angažuje při zpracování obalů. Je to dáno nejdelší tradicí jejich třídění a dalšího zpracování. Hned na druhém místě jsou firmy (3423), které se podílejí na zpracování elektrozařízení. Bateriemi se zabývá 886 podniků. Firmy spojené se zpracováním pneumatikam a minerálních olejů jsou jen desítky.   Zpětný odběr elektrozařízení dosáhl loni v republice 38 procent, což představuje za posledních pět let nárůst o 140 procent. Baterií se vrací jen 15,6 procenta z prodaného množství.   Do sběrného systému se zapojilo v rámci akce Recyklohraní také 2200 škol, které sbírají drobnější elektrozařízení a baterie. Získávají za to body, za které mohou nakupovat učební pomůcky. Celkem nasbíraly 780 tun elektroodpadu.   Výrobci na propagaci zpětného odběru vydali v minulých pěti letech 121 milionů korun, uvedl Jan Vrba, jednatel společnosti Asekol. Společnost provozuje v Česku zpětný odběr elektrozařízení a pořádá i dnešní konferenci. Přestože je možné zjistit sběrná místa na internetu a na venkov nejméně dvakrát ročně zajíždějí pro vysloužilé elektrospotřebiče odpadové firmy, mnoho lidí o možnostech zbavit se tohoto odpadu ví jen málo.   Václav Hrníčko jup  