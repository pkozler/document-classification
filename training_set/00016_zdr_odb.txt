 Čtvrt roku po memorandu mohou být lékaři spokojeni jen zčásti  Praha 16. května (ČTK) - Čtvrt roku po podpisu memoranda, kterým skončila protestní odborová akce Děkujeme, odcházíme, mohou být lékaři v nemocnicích spokojeni jen zčásti. Většina sice dostala k průměrnému platu 48.000 korun dalších 5000 až 8000 korun, zásadní podíl na reformních pracích ale nemají. Lékaři by také chtěli více přispět k boji proti korupci v nemocnicích. Vztahy odborů s ministerstvem jsou podle šéfa Lékařského odborového klubu - Svazu českých lékařů (LOK-SČL) Martina Engela "hodně formální".   "Pokud jde o to, co se podařilo - jestli se to dá brát jako úspěch, tak ve většině nemocnic se daří podle memoranda zvýšit platy lékařů. Mrzí mě, že u určitého procenta kolegů v některých nemocnicích pořád ještě se to nedaří a nárůsty platů nejsou," řekl ČTK Engel.   Problémy se zvyšováním platů začaly už v dubnu, lékaři měli do poloviny měsíce dostat výplaty za březen. Zdravotní pojišťovny ale poslaly včas jen malou část peněz, většina šla až koncem měsíce. Nemocnice tedy musely dát platy z rezerv. U velkých státních nemocnic, kde to ředitelé navíc dostali od ministra příkazem, problém nebyl. Měly na kontech rezervy, zatímco malé nemocnice dost peněz neměly. Ze 190 nemocnic jich nenavýšilo platy 15.   "Problém podle mých informací přetrvává ve Zlínském kraji, problémy jsou i ve Středočeském kraji v Mělníku a Příbrami, z menších nemocnic pak například v Kadani a Semilech," vyjmenoval Engel.   Memorandum zakotvilo užší spolupráci ministerstva s lékařskými odbory, což se podle Engela zatím ne zcela daří. "Ten vztah mi zatím přijde hodně formální, chci to probrat na úterní schůzce s panem ministrem," řekl.   Engel se po protestní akci na rozdíl od většiny z 3800 kolegů nemohl na původní místo rentgenologa ve Vinohradské nemocnici vrátit, bylo obsazeno. Stal se z něj profesionální odborář, platí ho odbory a on dohlíží na plnění memoranda. Na schůzce s ministrem 21. dubna se dohodli, že odbory přispějí k boji proti korupci v nemocnicích a budou se podílet na práci na zdravotnické reformě.   Engel se na dubnové schůzce s ministrem také dohodl, že nemocnice nebudou propouštět lékaře a sestry z pracovišť, kde se budou rušit akutní lůžka, případně měnit na lůžka následné a dlouhodobé péče. Odborový předák argumentoval tím, že nemocnice musejí mít nezávisle na počtu lůžek dost personálu, aby pokryly přesčasy.   Nynější setkání ministra s šéfem odborů se koná jen pár dní před druhým veletrhem, na němž budou nabízet volná místa německé kliniky. Část lékařů zapojených do protestu hrozila odchodem do ciziny, masový odchod ale nenastal. Engel soudí, že letošní zvýšení platů a vize cílové částky 1,5 až trojnásobek průměrného platu příští rok jsou dostatečně "stabilizační". Kliniky budou na veletrhu nabízet 500 volných míst. V nemocnicích ČR pracuje 18.000 lékařů.   Naďa Myslivcová pba rot  