 Zisk pojišťovny Allianz klesl ve čtvrtletí o 44 procent  Mnichov 4. května (ČTK) - Největší evropské pojišťovně Allianz klesl v prvním čtvrtletí letošního roku čistý zisk na 900 milionů eur (21,8 miliardy Kč) z loňských srovnatelných 1,6 miliardy eur. Ke slabším výsledkům přispěly vysoké výplaty škod způsobených přírodními katastrofami, včetně zemětřesení v Japonsku. Uvedla to společnost v dnešním prohlášení.   Výsledky jsou mnohem horší než odhady analytiků, kteří čekali zisk 1,04 miliardy eur. Nároky na výplaty škod po přírodních katastrofách v prvním čtvrtletí činily 750 milionů eur, z toho náklady na škody způsobené zemětřesením a cunami v Japonsku činily 320 milionů eur.   Navzdory vysoké výplatě škod v prvním čtvrtletí firma potvrdila předchozí výhled zisku na letošní rok. Allianz očekává provozní zisk kolem osmi miliard eur.   Allianz doplnila, že její provozní zisk v prvním čtvrtletí činil téměř 1,7 miliardy eur a meziročně se téměř nezměnil. Bližší detaily k hospodaření zveřejní pojišťovna až 13. května, napsala agentura Reuters.   Na český trh vstoupila Allianz v roce 1993 a během svého působení si vybudovala pozici jedné ze tří největších českých pojišťoven. Loni v Česku vybrala na pojistném 10,7 miliardy korun, což byl meziroční nárůst o čtyři procenta.   irl mha  