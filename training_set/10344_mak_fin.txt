 Důvěra zůstává celosvětově stabilní, v USA klesla  --------------------    Ke zpravodajství: FOTO ve Fotobance  ID foto: P201101241019901, P201101241012301, P201101241012801, P201101241013501   --------------------    Davos 25. ledna (ČTK) - Důvěra v podniky a vlády po celém světě zůstala i v krizi stabilní. V samotných Spojených státech však prudce klesla. Podle výročního Edelmanova barometru důvěry zveřejněného v rámci Světového ekonomického fóra v Davosu se důvěra v podnikání celosvětově ve srovnání s předchozím rokem zvýšila o dva procentní body na 56 procent. Pomohl hlavně růst v Brazílii, Indii a Německu, tedy v ekonomikách, které zažily výrazný hospodářský růst.   V USA však důvěra ve vládu, firmy a média klesla o osm procentních bodů. Pouze 46 procent lidí uvedlo, že důvěřuje těmto institucím. Důvěra v banky se pak zcela zhroutila.   Nejmenší důvěru má celosvětově sektor finančních služeb, kterému důvěřuje zhruba 50 procent dotazovaných. Z toho samotným bankám nevěří 51 procent dotazovaných. Nejhůře dopadly s důvěrou banky v USA, Irsku a Británii. V Irsku je v banky pouze šestiprocentní důvěra.   Celosvětově se zvýšila důvěra ve většinu průmyslových firem. Nejlépe si vedly technologické společnosti, které drží přední místo již třetím rokem za sebou, automobilový sektor a komunikace. V USA dokonce automobilový sektor nabral zpět polovinu důvěry, kterou ztratil v roce 2009 kvůli problémům místních automobilek. Podle generálního ředitele a prezidenta firmy Edelman Richarda Edelmana důvěra závisí hodně na tom, co firmy dělají a jak komunikují.   Průzkum se uskutečnil od 11. října do 28. listopadu. Zúčastnilo se ho 5075 osob ve 23 zemích, napsala agentura AP.   irl vju  