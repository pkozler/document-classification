 Sony Ericsson měla na konci roku zisk čtvrté čtvrtletí po sobě  Stockhom 20. ledna (ČTK) - Švédsko-japonský výrobce mobilních telefonů Sony Ericsson vykázal mírný zisk i v posledním čtvrtletí loňského roku, a zůstal tak v kladných číslech celý loňský rok po předešlých dvou letech ztrát. Čistý zisk dosáhl osmi milionů eur (194 milionů Kč) po ztrátě 167 milionů eur o rok dříve, sdělila dnes firma. Výsledky byly mnohem horší, než se čekalo, firma však slíbila pro letošní rok zlepšení s pomocí nových "chytrých" telefonů.   Zisk před zdaněním činil 35 milionů eur a skončil výrazně pod průměrným odhadem analytiků kolem 80 milionů eur. Tržby společnosti však v meziročním srovnání klesly o 13 procent na 1,53 miliardy eur, což bylo rovněž pod odhadem 1,82 miliardy eur. Sony Ericsson v letošním roce čeká na trhu mobilních telefonů jen mírný růst.   Nečekaně slabé výsledky firmy ostře kontrastují s výkonem dominantního výrobce "chytrých" telefonů Apple, jehož výsledky za poslední čtvrtletí překonaly očekávání. Zisk Applu se meziročně zvýšil o téměř 80 procent a tržby o 70 procent mimo jiné díky prudkému růstu prodeje telefonů iPhone, po nichž je taková poptávka, že ji Apple není schopen plně uspokojovat.   Sony Ericsson chce své výsledky v letošním roce zlepšit a hodně si slibuje od nových smartphonů založených na softwarové platformě Android od společnosti Google. Firma, která vznikla v roce 2001 jako společný podnik švédského Ericssonu a japonské Sony, dosud používala ve svých pokročilých telefonech jen systém Windows od Microsoftu a spolupráce obou firem bude dále pokračovat, řekl agentuře Reuters generální ředitel společnosti Bert Nordberg.   hp vju  