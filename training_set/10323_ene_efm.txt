 Cvičení v Dukovanech prověřilo obnovu dodávek při blackoutu  Dukovany (Třebíčsko) 5. května (ČTK) - V Dukovanech dnes energetici trénovali obnovení dodávek proudu při úplném výpadku přenosové sítě i všech rezervních zdrojů v atomové elektrárně. Podle scénáře havarijního cvičení se elektřinu nutnou pro chlazení jednoho ze čtyř reaktorů podařilo zajistit z vodní elektrárny na Vranovské přehradě. Cvičení zaměřené na takzvaný blackout se v posledních pěti letech koná v Dukovanech pravidelně, řekl dnes ČTK mluvčí elektrárny Petr Spilka.   Na trenažéru Jaderné elektrárny Dukovany se setkaly tři desítky odborníků. Kromě pracovníků firmy ČEZ to byli i lidé, kteří se starají o přenosovou soustavu. Mezi hosty byli energetici ze Slovenska a Maďarska.   Podle scénáře cvičení kvůli silným poryvům větru spadly stožáry vysokého napětí, výpadek zasáhl rozvodnu ve Slavěticích. Zkrat nastal i v záložních rozvodnách Sokolnice a Mírovka. Elektrárna se ocitla v takzvaném ostrovním režimu. Kvůli vršícím se poruchám selhalo u druhého bloku také napájení vlastní elektřinou, vypadly rovněž dieselové agregáty. "Druhý blok se tak ocitl úplně bez napájení," uvedl mluvčí.   Podle scénáře dnešního cvičení se asi po půl hodině podařilo zajistit dodávky proudu z vranovské elektrárny. Dukovanům by podle Spilky v případě nouze mohla pomoci také vodní elektrárna na nádrži Dalešice. V praxi se však atomová elektrárna s takovou extrémní situací ještě vyrovnávat nemusela.   Velké havarijní cvičení se v Dukovanech konalo i ve středu. Zaměřeno bylo na vážnou poruchu druhého bloku s únikem velkého množství radioaktivní chladicí vody. Součástí byla evakuace zhruba 800 pracovníků. Obě cvičení byla podle Spilky dlouhodobě plánována a nesouvisela s problémy japonské atomové elektrárny Fukušima, z níž unikla radiace po ničivé vlně cunami. Prověřované krizové situace ale byly podobné.   V letošním roce se už žádné havarijní cvičení v dukovanské elektrárně neplánuje. Od 6. června do 23. června tam ale bude probíhat hlavní část mezinárodní mise OSART. Nařizuje ji Státní úřad pro jadernou bezpečnost (SÚJB), realizaci zajišťuje Mezinárodní agentura pro atomovou energii (MAAE), která sídlí ve Vídni. Mise se opakuje po deseti letech.   Dukovanská elektrárna je v provozu přes čtvrt století. Zatím stále drží postavení největšího domácího zdroje elektřiny. Loni do sítě dodala 14,176 terawatthodin (TWh) proudu, zatímco mladší atomová elektrárna v Temelíně vyprodukovala 13,82 TWh.   vst jpt  