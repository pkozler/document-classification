 Brno-Jundrov čeká diskuse o rozvoji, lidí možná bude dvakrát víc  Brno 5. ledna (ČTK) - Brněnskou městskou část Jundrov, žádanou k bydlení, čeká diskuse o budoucím rozvoji. Podle jednoho z návrhů konceptu nového brněnského územního plánu se počet obyvatel má téměř zdvojnásobit. Developeři o výstavbu v Jundrově zájem mají; diskutuje se o zastavění zahrádkářských kolonií. Jundrov má dnes téměř 4000 obyvatel. Starostka Ivana Fajnorová (Zelená pro Jundrov) ČTK řekla, že rozvoji se místní nebrání, nesmí však podle ní být na úkor zeleně.   V Jundrově se dlouho mluví o možnosti zastavět tamní zahrádkářské kolonie. Diskutuje se o Jurance i území mezi Dubovou ulicí a řekou. Juranku označil zpracovatel konceptu územního plánu architekt Jaroslav Dokoupil za nádhernou lokalitu. "Když se využije pro bydlení, je to nadstandardní bydlení v těsné blízkosti města ve velmi pěkném prostředí. Problém lokality je, že je obtížně dostupná," řekl na nedávné diskusi o budoucnosti brněnských zahrádkářských kolonií.   Příjezdu ze strany Kohoutovic podle Dokoupila brání les. Z jundrovské strany chybí prostor pro silnici, která by svými parametry umožnila zajíždění lehké hromadné dopravy.   Sami Jundrovští mají o výstavbě rozdílné představy. Mnozí majitelé pozemků si možnost na nich stavět přejí. "Je to krásná jižní stráň," řekla na diskusi o zahrádkách jedna z nich s tím, že zahrádky v místě nejsou udržované a to i proto, ze tam chybí voda. Podle kritiků výstavby však o část zahrádek nikdo nepečuje, protože je skoupili developeři a spekulanti v naději na možnou výstavbu.   Nová jundrovská koalice v čele se zelenými dosud žádné stanovisko k možné výstavbě nedala. Sama starostka si nepřeje masivní výstavbu, byť rozvoji se nebrání. Podmínkou však je, aby se nová zástavba jen minimálně dotkla zeleně. Nemusí tak prý vyhovět ani rodinné domy. "Mnohdy si lidé okolí domu vydláždí, udělají si tam bazén, a zeleň tam neuvidíme," uvedla.   Jundrovští budou o možnostech rozvoje diskutovat příští týden. S variantami konceptu územního plánu je přijdou seznámit jejich zpracovatelé.   lce sap  