 Počítačoví experti si mohou zdarma doplnit vzdělání v kurzech EU  Praha 18. května (ČTK) - Počítačových odborníků je málo, díky novým kurzům financovaným z EU si mohou zdarma doplnit kvalifikaci. Projekt je určen pro 500 studentů informačních technologií (IT), po úspěšném absolvování získají certifikát. ČTK to sdělila Alena Čálková, která program organizuje.   "IT kurzy jsou určeny jak pro úplně začínající IT specialisty, tak pro zkušené IT profesionály," uvedli zástupci společnosti, která na zajištění kurzů získala sedmimilionovou dotaci. V nabídce je deset studijních "oborů", například vývoj v prostředí Microsoft, Java, testování a řízení kvality software nebo projektový management.   Vzdělávání se uskutečňuje převážně formou e-learningu, tedy přes počítač, studenti však také mohou docházet na osobní konzultace s lektorem. Jeden kurz sestává z deseti lekcí, zájemci si mohou vybrat až tři kurzy. Studijní programy připravovali experti v daných oborech, přihlašování bylo spuštěno v polovině dubna. "O kurzy je mezi 'ajťáky' velký zájem, během prvního měsíce se kapacita kurzů téměř ze tří čtvrtin vyčerpala," popsal jeden z organizátorů Marek Novotný.   Po skončení studia si mohou zájemci udělat závěrečný test, a získat tak certifikát. Projekt určený pro 500 zájemců z hlavního města je financovaný z operačního programu Praha Adaptabilita. Fungovat by měl rok a půl. Další informace najdou zájemci na  webu  projektu.   Podle odborníků vzrostla poptávka po počítačových specialistech oproti loňsku o 40 procent. Největší zájem o tyto experty se přitom očekává v bankovním sektoru.   kli pba  