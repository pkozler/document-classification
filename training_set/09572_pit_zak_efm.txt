 Podle pirátů a expertů jsou v Mac App Store trhliny v zabezpečení  Londýn 7. ledna (ČTK) - Den poté, co americká firma Apple otevřela prodejnu Mac App Store pro stahování aplikací také do osobních počítačů, se na ni zaměřili piráti. Několik skupin uvádí, že v nové nabídce od Apple našly trhliny v jejím zabezpečení, napsala dnes na internetu BBC.   Uživatelé počítačů Mac si můžou kupovat a instalovat programy do svých počítačů roky. Od nové služby si ale kalifornský gigant slibuje, že mu pomůže navázat na úspěch stahování hudby a mobilních aplikací. Piráti ale namítají, že trhliny u mnoha titulů placeného softwaru dovolují vytvořit neautorizované kopie.   Šéf firmy Steve Jobs přivítal čtvrteční spuštění Mac App Store jako inovativní krok, na stížnosti ale podnik ještě nezareagoval. Obchod nabízí ke stažení přes tisícovku programů. Apple přitom programy prověřuje a každý z nich prošel řadou testů, než dostal její souhlas.   Piráti a experti na Apple nastínili nedostatky Mac App Store téměř bezprostředně po jeho spuštění. Řada trhlin podle nich dovoluje kopírovat software nebo ho nelegálně šířit.   Skupina, která se označuje jako Hackulous, zároveň oznámila, že vyvinula program s názvem Kickback, který prolomí ochranu u každého titulu v nabídce App Store. Organizace, která již dříve prolomila systémy ochrany u iPhonu i iPadu, ale nechce program zveřejnit do příštího měsíce.   Mluvčí skupiny s přezdívkou Dissident dodal, že organizace uvolní Kickback teprve tehdy, až bude obchod od Apple zavedený. "Nechceme devalvovat aplikace a frustrovat vývojáře," citovala ho BBC.   Mac App Store je dostupný v 90 zemích včetně ČR. Nabízí placené i bezplatné aplikace v kategoriích, jako je vzdělání, hry, grafika a design, životní styl, produktivita práce a nástroje. V obchodě je možné zjistit, které aplikace jsou nejžádanější, které mají oblíbené pracovníci Applu nebo si přečíst uživatelské recenze.   pok vju  