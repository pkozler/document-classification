 Kamery v indonéských pralesích natočily ohrožené tygry sumaterské  Jakarta 9. května (ČTK) - Kamery rozmístěné v pralesích Indonésie, kterým hrozí vykácení, nafilmovaly 12 kriticky ohrožených tygrů sumaterských. Ochránci divoké přírody dnes podle agentury AP sdělili, že na záběrech jsou i matky s mláďaty.   Na jednom ze záznamů si hraje dokonce hned celá trojice tygřat. Další video, pořízené infračervenou kamerou, ukazuje dospělé tygry na noční procházce po pasece.   Tygři sumaterští jsou na pokraji vyhynutí - na vině jsou lidé, ať už pytláci či dřevorubci. A kvůli mizejícímu životnímu prostoru těchto majestátních kočkovitých šelem také často dochází k vzájemným střetům s lidmi.   Už v 70. letech 20. století žilo na Sumatře pouhých tisíc jedinců a postupně jejich počet klesl na přibližně 400, upozornil Světový fond na ochranu přírody (WWF). Právě tato organizace rozmístila před třemi měsíci kamery v provinciích Riau a Jambi.   "Není zatím jasné, jestli se nám podařilo zachytit tolik tygrů, protože jsme lépe rozmístili kamery, nebo proto, že životní prostředí tygrů se tak rychle zmenšilo, že jsou nuceni se dělit o stále menší a menší pralesní území," uvedla Karmila Parakkasiová, která vede výzkumný tým na Sumatře.   WWF rozmístila kamery v koridoru, který oficiálně není pod ochranou vlády - mezi národním parkem Bukit Tigapuluh a rezervací Bukit Rimbang Baling.   V koridoru mají dřevorubci povolení kácet, upozornili ekologové. Nicméně mluvčí ministerstva lesů sdělil, že pro oblasti známého výskytu nebo průchodu ohrožených druhů povolenky vydávány nebudou.   hit mik  