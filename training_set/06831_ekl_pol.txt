 Bulharsko poprvé vydalo kvóty na odstřel medvědů  Sofia 28. ledna (ČTK) - Lovci v Bulharsku mohou letos legálně zabít sedmnáct medvědů hnědých. Bulharská vláda tak vůbec poprvé zavedla kvóty na lov medvědů, napsal dnes zpravodajský server novinite.com.   Stanovení limitu je opatření, kterým chce Sofia kontrolovat početní stav této šelmy. Rozhodla se k tomu po loňských útocích medvědů v jihobulharském Smoljanu, při kterých byl jeden člověk zabit a další utrpěl vážná zranění. Sedm odstřelů se proto uskuteční právě v oblasti kolem Smoljanu.   Podle současných statistik žije v této balkánské zemi asi 550 medvědů. Přes dvacet let byl jejich lov zakázán.   Počet medvědů reguluje několik zemí, jednou z nejaktivnějších je Slovinsko, které každoročně vydá povolenky na odstřel více než 70 kusů. Tato bývalá jugoslávská republika je vzhledem ke své velikosti a počtu těchto zvířat, kterých se zde odhaduje až na 500, evropskou zemí s největším výskytem medvědů.   Loni v prosinci z bezpečnostních důvodů zastřelili slovenští policisté vyhladovělou medvědici, která se toulala kolem vesnic na středním Slovensku a napadla člověka.   zpt hej  