 Domov důchodců v Černožicích přístavbou získal 56 nových lůžek  Černožice (Hradecko) 17. května (ČTK) - Domov důchodců v Černožicích na Hradecku získal díky nové přístavbě dalších 56 lůžek. Jsou určená i pro seniory trpící Alzheimerovou nemocí a stařeckou demencí. Právě lůžek pro takto nemocné lidí je v kraji nedostatek. Stavba za více než 86 milionů korun trvala od konce roku 2009. ČTK o tom dnes informoval Jiří Hošna z tiskového oddělení kraje.   Královéhradecký kraj do přístavby z vlastních zdrojů dal téměř 25 milionů korun, zbytek peněz poskytlo ministerstvo práce a sociálních věcí. "Přístavba již nyní čeká jen na vybavení interiérů," uvedl hejtman Lubomír Franc. Nový objekt směřuje do nynější zahrady domova a jsou v něm dvoulůžkové pokoje.   Domov důchodců v Černožicích leží nedaleko hlavní silnice vedoucí z Hradce Králové do Jaroměře. Sídlí v památkově chráněné budově pocházející z roku 1926. Poskytuje pobytové sociální služby seniorům v domově pro seniory a v domově se zvláštním režimem. Stará se o lidi, kteří jsou středně těžce až úplně závislí na pomoci jiného člověka.   Kraj počítá do budoucna i s rekonstrukcí stávajícího objektu domova důchodců. Po opravě by v něm mělo vzniknout 22 dvoulůžkových pokojů. Zatím senioři žijí ve troj- až pětilůžkových pokojích.   Kraj je zřizovatelem 16 domovů důchodců a devíti ústavů sociální péče. Provoz sociálních služeb stojí v Královéhradeckém kraji ročně zhruba 1,3 miliardy korun. Loni region do oprav a staveb v sociální oblasti investoval přes 220 milionů korun. Dokončil například dostavbu Domova důchodců v Albrechticích nad Orlicí na Rychnovsku či modernizaci Ústavu sociální péče v Chotělicích na Hradecku.   ry hj  