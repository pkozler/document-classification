 V ČR je 30.000 lidí závislých na marihuaně, vidí to jako problém  Praha 20. ledna (ČTK) - V Česku je 30.000 lidí, kteří jsou závislí na marihuaně a považují to za problém. Počet uživatelů konopí postupně roste. Novinářům to dnes řekli představitelé sekretariátu rady vlády pro koordinaci protidrogové politiky. Plán s opatřeními do roku 2012, která mají snížit dostupnost, užívání a dopady konzumace konopí a dalších drog, schválila ve středu vláda.   Podle odhadů odborníků je v Česku kolem 150.000 rizikových uživatelů marihuany. Z nich 60.000 si tuto drogu dopřává denně. Polovina těchto lidí už to ale považuje za problém a chce se svou závislostí něco udělat.   Schválený plán počítá s opatřeními, která by měla přispět k omezení konzumace marihuany. Česko patří v Evropě k zemím s největším podílem mladých, kteří už drogu okusili. Nějakou nelegální omamnou látku vyzkoušela skoro polovina šestnáctiletých, většinou sáhli po marihuaně či hašiši. Od roku 1995 se užívání jak konopí, tak i "tvrdých" drog v ČR zdvojnásobilo, podle odborníků se situace ale dál nezhoršuje.   Jedním z opatření ke zlepšení stavu by mělo být ustavení specializované sítě poraden, kde by uživatelé marihuany našli potřebné rady, informace i pomoc. Obsahuje to akční plán. Podle národního protidrogového koordinátora Jindřicha Vobořila by mělo pomoci i zlepšení a intenzivnější vymáhání současného práva.   Vobořil míní, že v 90. letech minulého století byla veřejnost o problematice a nebezpečnosti drog informována mnohem lépe než dnes. "Usnuli jsme na vavřínech," podotkl protidrogový koordinátor.   Akční plán zahrnuje proto i osvětové kampaně. Odehrávat by se měly třeba na internetu. Lidé by si díky nim měli uvědomit třeba to, jak různé látky užívají a jaká jsou jejich rizika.   Vzdělávat potřebují podle Vobořila také odborníci, aby byli schopni poskytnout účinnou pomoc. "Je to nezbytné. O konopí je spousta mýtů. Je nutné vyjasnit, co jsou mýty a co reálná rizika," řekl koordinátor.   ktk mal    