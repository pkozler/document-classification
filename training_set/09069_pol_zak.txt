 Bývalý šéf správy na Sicílii odsouzen za kontakty s mafií  Řím 22. ledna (ČTK) - Bývalého šéfa regionální vlády na Sicílii Salvatora Cuffara dnes v Římě odsoudil s definitivní platností kasační soud k sedmi letům vězení za zneužití úředních pravomocí a styky s mafií. Informovala o tom agentura APA.   Cuffaro byl v první instanci odsouzen k pěti letům žaláře a soud mu na pět zakázal zastávat veřejné funkce. Ve druhé instanci byl odsouzen k sedmi letům vězení. Tento rozsudek dnes kasační soud potvrdil.   Bývalý šéf sicilské vlády udržoval podle soudu těsné styky s podnikatelem Michelem Aiellem, odsouzeným v jiném procesu ke 14 letům vězení za příslušnost ke zločinnému spolku a za korupci. Právě Aiello podle soudu zařizoval Cuffarovi spojení s nejvyšším šéfem podsvětí Bernardem Provenzanem, kterého po čtyřiceti letech pátrání italská policie dopadla na jaře 2006. Soud vzal za prokázané, že Cuffaro informoval Aiella o stavu vyšetřování, které proti němu bylo zahájeno. Vyplývá to z telefonátů mezi oběma muži, které policie zachytila.   pel šeb  