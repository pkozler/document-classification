 USA rozbily gang dodávající zbraně mexickému drogovému kartelu  Phoenix (USA) 26. ledna (ČTK) - Americká policie rozbila v Arizoně zločineckou síť, která dodávala zbraně pro mexický drogový kartel Sinaloa. Při akci bylo zadrženo 17 lidí, napsala v úterý agentura Reuters s odvoláním na americké úřady. Informace se objevila den poté poté, co americká ministryně zahraničí Hillary Clintonová prohlásila, že USA jsou rozhodnuty podporovat Mexiko v boji proti drogovým kartelům.   Gang se podle Reuters snažil mexickému kartelu doručit více než 700 střelných zbraní včetně samopalů Kalašnikov. Zadrženým osobám hrozí až dvacetileté tresty vězení.   "Věříme, že jsme celou organizaci, která operuje v oblasti Phoenix, srazili na kolena. Toto vyšetřování je dalším důkazem neúnavných snah mexických drogových kartelů, zvláště kartelu Sinaloa, ilegálně získávat v Arizoně i jinde velké množství zbraní, kterých chtějí využít v mexické drogové válce," uvedl podle Reuters speciální agent William Newell z Úřadu pro kontrolu alkoholu, tabáku, palných zbraní a výbušnin (ATF).     Arizona je lukrativním koridorem pro pašování: organizované zločinecké sítě touto cestou dopravují drogy a ilegální imigranty na sever a zbraně zase na jih do Mexika.   Clintonová v pondělí při návštěvě Mexika uvedla, že americká vláda si uvědomuje závažnost problému, který představuje pašování drog z Latinské Ameriky do USA a současný příliv amerických zbraní do Mexika.   Od roku 2006, kdy mexický prezident Felipe Calderón vyhlásil boj proti obchodu s drogami, si válka mezi drogovými kartely o kontrolu pašeráckých tras do Spojených států vyžádala v Mexiku více než 34.000 obětí. Z tohoto počtu přes 15.000 lidí zahynulo v loňském roce.   hro ank    