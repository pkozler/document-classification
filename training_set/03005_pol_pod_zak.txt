 Ústavní soud: Kupčení s hlasy v obecních volbách je nepřípustné  --------------------    Ke zpravodajství: AUDIO; PROFIL   Doplnili jsme v 5. odstavci vyjádření ústeckého soudu a v 8. odstavci doplnili další vyjádření stěžovatelů   --------------------     Brno 25. ledna (ČTK) - Kupčení s hlasy v komunálních volbách je nepřípustné. Ústavní soud (ÚS) proto zrušil rozhodnutí ústeckého krajského soudu o volbách v Krupce na Teplicku. Krajský soud se případem musí zabývat znovu, tentokrát již bude vázán názorem Ústavního soudu, podle kterého je vyplácení odměn za hlasy nezákonné. Volby se budou opakovat v celé Krupce. Vůle voliče, který je zkorumpován, není nezávislá, rozhodl soud.   Podle ústavních soudců nesmí být žádné volby dražbou funkcí na radnici. "Uvažoval jsem i o tom, že bych napsal do odůvodnění, že takováto absence politické kultury by byla možná snad pouze ve westernovém příběhu o bandě zlosynů, která chce uchvátit městečko na americkém Západě ve druhé polovině 19. století," řekl novinářům soudce zpravodaj Stanislav Balík.   Krajský soud původně nařídil zopakovat volby jen v části Krupky kvůli nepovolené agitaci. Vyplácení odměny za hlasy považoval za přípustné. Podle ÚS to byla chyba. Ústavní soud dnes zrušil částečné opakování voleb, a otevřel tak cestu k novým volbám v celé Krupce.   "Exces, jehož se dopustil krajský soud v odůvodnění napadeného rozhodnutí v pasážích o přípustnosti pojetí voleb 'obchodně tržním způsobem', je východiskem, které je s principy demokratického právního státu v natolik extrémním a hrubém nesouladu, že by sám o sobě stačil k tomu, aby Ústavní soud napadené usnesení zrušil," řekl při čtení odůvodnění Balík.   Mluvčí ústeckého krajského soudu Irena Jeřábková ČTK řekla, že soud nyní musí počkat, až dostane oficiální nález Ústavního soudu. Pak podle ní bude o případu rozhodovat znovu v souladu s tímto nálezem.   Podezření z nakupování hlasů se objevilo hned po říjnových volbách. Ústavní stížnost podala skupina zastupitelů i neúspěšných kandidátů. Žádali opakování hlasování v celé Krupce. Domnívají se, že kupování hlasů je v rozporu se základními principy svobodných a demokratických voleb. V parlamentních volbách zákon kupčení výslovně zakazuje, v případě komunálních voleb nebyly české soudy jednotné. Zákonná úprava o tom totiž nehovoří.   Podle Balíka je ale jasné, že zákaz dopadá i na obecní volby. "Tam, kde publikum vnímá svůj stát jako demokratický právní stát, to dá rozum, i kdyby to nebylo napsáno ani v jednom ze zákonů," řekl soudce.   Stěžovatelé verdikt přivítali. "Není možné, aby se volby staly dražbou funkcí v obecním zastupitelstvu," uvedla Miloslava Bačová z uskupení Zdravá Krupka. "Je to signál, že se občanům vyplatí postavit se rozhodnutím - byť vysoce postavených - orgánů, které už od pohledu vyvolávají rozpaky a jsou v rozporu se základními principy chodu demokratické společnosti," uvedl její kolega Pavel Maleček. Další ze stěžovatelů Pavel Horák uvedl, že by přivítali, aby se kupování hlasů ve volbách stalo trestným činem. Podle něho je špatné, že dnes za něco podobného nemůže být nikdo potrestaný.   Volby do jedenadvacetičlenného zastupitelstva v Krupce podle původních výsledků vyhrálo Sdružení politické strany ČSNS a nezávislých kandidátů - Šance pro město. Získalo 23,2 procenta hlasů a šest mandátů. Druhá ODS, třetí KSČM a čtvrtá ČSSD mají po třech mandátech, Zdravá Krupka dva.   Ústavní soud projednává i několik dalších stížností souvisejících s komunálními volbami. Kromě Krupky se musí zabývat situací v Českém Těšíně, Havířově, Karlově Studánce, Brně-Líšni a na dalších místech. Soud řeší také stížnost na rozdělení Prahy na více volebních obvodů. Nelze předjímat, kdy rozhodne. Neváže jej žádná lhůta.   Jan Tomandl vlu mol  