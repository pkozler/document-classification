 Bank of America vykázala další čtvrtletní ztrátu  New York 21. ledna (ČTK) - Společnost Bank of America ve čtvrtém čtvrtletí prodělala 1,2 miliardy dolarů (21,5 miliardy Kč) kvůli odpisům hodnoty hypotečních aktivit. Zaznamenala tak druhou čtvrtletní ztrátu za sebou. Oznámila to dnes firma, která je podle aktiv největší bankou ve Spojených státech.   Bez zahrnutí odpisů u hypotečních aktivit banka vydělala 756 milionů dolarů. Celkové tržby společnosti však klesly o 11 procent na 22,7 miliardy dolarů, napsala agentura Reuters.   Bank of America koncem roku 2009 splatila půjčku 45 miliard dolarů, kterou získala z vládního programu pomoci finančnímu sektoru TARP. Firma financovala splacení dluhu přebytkem hotovosti a výnosem z prodeje nových akcií.   Americká vláda domácím bankám pomohla kapitálovými injekcemi v době vrcholící finanční krize, kdy finanční ústavy srážely dolů mnohamiliardové odpisy hypotečních "toxických aktiv". Bank of America se navíc vyčerpala akvizicemi hypoteční banky Countrywide a investiční banky Merrill Lynch.   pmh jw        