 Lesy ČR se musejí řídit zákonem o zakázkách, potvrdil NSS  Doplnili jsme vyjádření Lesů ČR ve 2. odstavci.   --------------------    Brno 1. června (ČTK) - Státní podnik Lesy České republiky je veřejným zadavatelem, a proto se na něj vztahuje zákon o veřejných zakázkách. Definitivně to potvrdil Nejvyšší správní soud (NSS). Status Lesů ČR byl v minulosti spornou otázkou. Právní názor Úřadu pro ochranu hospodářské soutěže (ÚOHS) se měnil. Nakonec převládl názor, který teď závazně potvrdil i NSS. Lesy ČR začaly vypisovat tendry podle zákona o veřejných zakázkách s platností od roku 2007.   Lesy ČR v reakci na verdikt soudu uvedly, že na současný způsob zadávání veřejných zakázek podnikem nemá tento rozsudek žádný vliv. "Lesy ČR jako veřejný zadavatel postupují při zadávání zakázek dle zákona o veřejných zakázkách," řekl ČTK mluvčí LČR Zbyněk Boublík. Lesy ČR nyní organizují tendr, podle jehož výsledků budou firmy od roku 2012 ve státních lesích těžit a prodávat dřevo a sázet stromky.   NSS považoval za hlavní argument to, že Lesy ČR hospodaří se státním majetkem. Předmětem jejich činnosti není správa lesního porostu, ale celých ekosystémů. Slouží tak veřejnému zájmu, který nemá primárně obchodní nebo průmyslovou povahu.   "Protože jsou pak lesy podstatnou složkou životního prostředí a přírodního bohatství České republiky a plní nezastupitelnou roli v globálním ekosystému, je jejich správa a obhospodařování nepopiratelně také předmětem obecného a celospolečenského zájmu," uvedl v novém rozhodnutí senát vedený předsedou soudu Josefem Baxou.   Již při vzniku státního podniku bylo podle NSS zřejmé, že není založen kvůli vytváření zisku. "Již tehdy byl totiž předmět jeho činnosti vymezen jednak jako hospodaření s majetkem státu, jednak jako péče o les za účelem zabezpečení plnění jeho funkcí v životním prostředí," stojí v tiskové zprávě NSS. Soud zdůraznil také to, že stát má faktický vliv na obchodní vedení podniku.   ÚOHS přitom v minulosti několikrát rozhodl, že se na státní lesnickou firmu zákon o veřejných zakázkách nevztahuje. Posléze však při posuzování zakázek na těžbu dřeva zadávaných v roce 2007 svůj názor změnil. Posun zdůvodňoval novými poznatky ve složité problematice a opíral jej mimo jiné o stanovisko Evropské komise.   Lesy České republiky spravují zhruba polovinu lesů v zemi, a hospodaří tak s mnohamiliardovým majetkem. Firma se už několik let potýká s problémy kolem výběru lesnických firem. Původně je nevybírala v řádných tendrech, jak to podnikům v majetku státu ukládá zákon. V posledních letech již vypisuje tendry podle zákona o veřejných zakázkách.   tmd ry jpt    