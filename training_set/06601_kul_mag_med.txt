 Duhová kulička má vítěze, na ocenění byla letos skromnější  Zlín 31. května (ČTK) - Odborné poroty mezinárodního festivalu reklamy Duhová kulička dnes ve Zlíně předaly ocenění nejlepším reklamním tvůrcům. Oproti předchozím ročníkům ale byly mnohem skoupější, když v osmi hlavních kategoriích vyhlásily pouze dvě první místa, a to v kategoriích Video a Digital. Svého vítěze zvolila dětská porota, oceněni byli i mladí kreativci do 26 let.   "Tím, že poroty neudělily ve všech kategoriích první místa, nechtěly říci, že by nebylo z čeho vybírat. Všechny práce byly velmi kvalitní. Nicméně někde jim ještě něco málo chybělo k úplné dokonalosti. V některých kategoriích tak odborníci vyhodnotili například více třetích míst či udělili pouze třetí místo," řekl ČTK mluvčí Duhové kuličky Jindřich Benko.   Kulička se letos poprvé otevřela i zemím visegrádské čtyřky, tedy vedle České a Slovenské republiky i Maďarsku a Polsku. Z přihlášených 220 prací ale i tak většina pocházela z ČR a Slovenska.   V kategorii videoreklam si zlaté ocenění odnesla agentura Euro RSCG za projekt Řidič pro Festival bollywoodského filmu. Jako nejlepší letos přihlášený reklamní spot ji ocenila i dětská porota. První cenu porota udělila také v kategorii webové reklamy. Odnesla si ji agentura digita.sk za reklamu pro Empire - jazykovou školu s názvem Přeži na ulici!.   V soutěži Young Marbles České spořitelny, která je určená studentům a tvůrcům do 26 let, zvítězil tým s názvem Dreamzone ve složení Jan Valuštík, Lukáš Krčil, Pavel Vybíral, Matěj Švec, Martin Zdražil.   Duhová kulička se letos uskutečnila podeváté, každoročně se koná v rámci Mezinárodního filmového festivalu pro děti a mládež. Ten ve Zlíně odstartoval v neděli a potrvá do konce týdne.   Gabriela Sluštíková kš  