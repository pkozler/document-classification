 Slepá samice orangutana vrhla v Indonésii zdravá dvojčata  --------------------    Ke zpravodajství: FOTO/aktuality   --------------------    Jakarta 27. ledna (ČTK) - Slepá samice orangutana vrhla na svět v záchytném středisku v západní Indonésii zdravá dvojčata. A podle zvířecích opatrovníků vše nasvědčuje tomu, že bude schopná se o ně řádně postarat. Informovala o tom dnes agentura AP.   "Veterináři a pracovníci jsou ovšem připraveni zasáhnout v případě potřeby," sdělil Ian Singleton z programu na záchranu sumaterských orangutanů.   Podle Singletona je naděje, že mláďata - sameček Ganteng a samička Ginting - budou v příhodné době vypuštěna do divočiny. To v případě jejich matky a otce není možné, protože oba jsou slepí.   Matku, trpící šedým zákalem, našli ochránci zvířat dezorientovanou v oblasti obklopené velkými plantážemi. Z obav, aby ji nezabili vesničané chránící svou úrodu, ji převezli do záchytného střediska pro zvířata, pro která je už život v divočině nemožný.   Otec mláďat byl nalezen u jedné vesnice už hodně vzdálené od pralesa s 62 broky v těle, které na něho vystříleli místní obyvatelé ze vzduchovek. Zraněné měl i obě oči, na které fakticky oslepl.   Singleton řekl, že ochránci zvířat se zpravidla snaží vyhnout reprodukci divokých zvířat a chovu jejich mláďat v zajetí. V tomto případě ale udělali výjimku, protože dospěli k závěru, že tím, že samici orangutana umožnili mít potomstvo, zlepšili její těžký životní úděl, který se již nedá změnit.   rv mik  