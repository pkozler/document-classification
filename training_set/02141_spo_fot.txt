 Oslabený Juventus Turín doma prohrál 1:4 s Parmou  Turín 6. ledna (ČTK) - Fotbalisté Juventusu zahájili v italské lize rok nečekaně vysokou domácí prohrou 1:4 s Parmou. Turínské mužstvo, které odehrálo více než 70 minut bez vyloučeného Felipeho Mela, našlo přemožitele poprvé od 23. září a po osmnácti soutěžních zápasech bez porážky.   Brazilský záložník Melo oslabil svůj tým už v 17. minutě, rozhodčí mu udělil červenou kartu za kopnutí protihráče do obličeje. Ještě předtím musel opustit hřiště s poraněným kolenem nejlepší střelec "Staré dámy“ Fabio Quagliarella.   Početní převahu hostů využil tři minuty před přestávkou Sebastian Giovinco, jenž v Parmě hostuje právě z Juventusu. Třiadvacetiletý ofenzivní záložník navíc krátce po přestávce přidal druhou branku. Naděje domácích vykřesal po hodině hry snížením obránce Nicola Legrottaglie, ale za dvě minuty z penalty definitivně rozhodl argentinský veterán Hernán Crespo.   Debakl uzavřela čtvrtou brankou v nastavení debutující posila z FC Janov Raffaele Palladino. Krajní obránce turínského klubu Zdeněk Grygera zůstal na lavičce náhradníků.   slm nkr  