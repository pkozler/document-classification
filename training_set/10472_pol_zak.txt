 Izrael prý souhlasí s vysláním egyptských vojáků na Sinaj  --------------------    Ke zpravodajství: FOTO/aktuality   Doplnili jsme Netanjahuovy výroky k situaci v Egyptě, upřesnili informaci o rozmístění egyptských vojáků a doplnili komentář izraelského tisku.   --------------------    Jeruzalém/Gaza 31. ledna (ČTK) - Izrael poprvé od uzavření mírové smlouvy s Egyptem souhlasil s vysláním stovek egyptských vojáků na Sinajský poloostrov. Premiér Benjamin Netanjahu řekl, že události v Egyptě sleduje s obavami.   Egypt podepsal jako vůbec první arabský stát mírovou smlouvu s Izraelem v roce 1979. Izrael v jejím rámci vrátil Sinajský poloostrov Egyptu, který se zavázal k demilitarizaci tohoto území. Z obavy z rozšíření nepokojů směrem k izraelskému území nyní židovský stát souhlasí s rozmístěním 800 egyptských vojáků na Sinaji v oblasti Šarm aš-Šajchu.   Zdroje, které o tom poskytly informaci agentuře AP, chtěly zůstat v anonymitě, protože Netanjahu vládě zakázal komentovat situaci v Egyptě. Egyptský prezident Husní Mubarak, k jehož odstoupení vyzývají egyptští demonstranti, je cenným izraelským spojencem v jednáních s Araby.   Netanjahu dnes prohlásil, že se obává toho, aby se v Káhiře k moci nedostal radikální islámský režim podobný tomu v Íránu. Vyjádřil naději, že izraelsko-egyptská mírová smlouva jakékoli změny v Egyptě přežije. "Prezidenta Mubaraka jsme vždy velmi respektovali a stále ho respektujeme. Neříkám, že vše, co udělal, bylo správné, ale dělal něco, zač jsme mu všichni vděční: Udržoval na Blízkém východě mír," řekl Netanjahu.   Izraelští komentátoři jsou šokovaní tím, jak jsou USA a jejich evropští spojenci ochotni v zájmu politické korektnosti rychle opustit svého dlouholetého spojence. Komentátor deníku Maariv obvinil amerického prezidenta Baracka Obamu a ministryni zahraničí Hillary Clintonovu z "naivní, samolibé a úzkoprsé diplomacie, která nebere v potaz rizika". "Kdo jim radí podněcovat nenávist v egyptských ulicích a žádat hlavu osoby, která byla ještě před pěti minutami jejich spojencem a téměř jediným hlasem zdravého rozumu na Blízkém východě?" napsal Maariv. Obama v neděli hovořil o spořádaném přechodu k demokracii v Egyptě a Mubaraka žádal, aby odstoupil.   Podle agentury AFP dorazilo dnes domů do Gazy dalších šest Palestinců, kterým se podařilo při nepokojích panujících v Egyptě uprchnout z věznice. Podle palestinských zdrojů bylo mezi stovkami vězňů, kteří za nepokojů uprchli z věznic, nejméně 12 Palestinců. Šest z nich dnes dorazilo do Gazy. Je mezi nimi několik členů radikálního Hamasu. Už v neděli do Gazy dorazili dva z uprchlíků. Všichni byli vězněni v Abú Zaabalu, z něhož se na svobodu dostalo údajně na 6000 lidí, tedy téměř všichni trestanci. Hamas, který vládne pásmu Gazy, vznikl z egyptského Muslimského bratrstva, které je teď v Egyptě zakázané.   S pomocí počítačů a mobilních telefonů situaci v Egyptě sledují také Palestinci na západním břehu Jordánu. Většina z nich kritizuje arabské politiky za uzurpaci moci předávanou v rámci rodin. Palestinské vedení situaci sleduje s obavami. Stejně jako pro Izrael i pro ně byla Mubarakova vláda oporou v mírových jednáních s Izraelem a také při vyjednávání s Hamasem.     sva hej  