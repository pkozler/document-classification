 Přehled posledních událostí okolo loterijní společnosti Sazka  Opravili jsme příjmení předsedy ČSTV na správné Kořan.   --------------------    Praha 28. ledna (ČTK) - Přehled posledních událostí okolo loterijní společnosti Sazka:     7. prosince 2010 - V médiích se objevily informace, že dluhy Sazky u bank skupuje podnikatel Radovan Vítek, spojovaný především s vlastnictvím realitní skupiny CPI.   16. prosince 2010 - Vítek se stal největším věřitelem Sazky. Od Komerční banky získal pohledávku v hodnotě kolem 500 milionů korun. Již předtím si zajistil pohledávku od Raiffeisenbank ve výši asi 400 milionů korun.   - Sazka oznámila, že zaplatí 12. ledna 2011 jen část splátky dluhopisů ve výši jistiny. Sazku přivedlo do problémů financování víceúčelové haly ve Vysočanech.   17. prosince 2010 - Vítek serveru iHNed.cz řekl, že čeká na splacení pohledávek a že firmu případně pošle do insolvence.   - Mezinárodní ratingová agentura Standard &amp; Poor's snížila rating dlouhodobých závazků společnosti Sazka na stupeň CC z dosavadní známky CCC-plus.   20. prosince 2010 - Podle předsedy představenstva a šéfa Sazky Aleše Hušáka čelí společnost "bezprecedentnímu tlaku na nepřátelské převzetí". Sazka podle Hospodářských novin připravuje záchranný plán, který má firmu vyvést z krize. O stabilizaci má jednat podnikatel Martin Ulčák.   22. prosince 2010 - Společnost Penta na jednání se zástupci sportovních svazů nabídla finanční pomoc Sazce - mimo jiné by do Sazky vložila miliardy korun výměnou za stoprocentní podíl.   23. prosince 2010 - Podnikatel Vítek oznámil, že připravuje vlastní plán restrukturalizace a fungování Sazky. Později upřesnil, že chce plnou moc k řízení Sazky a plánuje mimo jiné prodej zadlužené arény ve Vysočanech.   29. prosince 2010 - Přes miliardu korun požaduje vedení Sazky po Komerční bance za údajné poškození pověsti a dobrého jména. Sazka o tom informovala Radovana Vítka, kterému banka svou pohledávku vůči Sazce postoupila.   3. ledna 2011 - Vítek oznámil, že pokud Sazka plně neuhradí do 17. ledna své dluhy vůči němu, podá na ni insolvenční návrh.   7. ledna 2011 - Vedle Penty a Radovana Vítka se novými uchazeči o vstup do Sazky stala firma E-Invest podnikatele Martina Ulčáka a loterijní skupina Synot. Ulčák jako jediný ze zájemců nepočítá s tím, že by současní akcionáři přišli o své podíly.   11. ledna 2011 - Finanční skupina J&amp;T prodala Vítkovi půlmiliardovou pohledávku, již držela za firmou Sazka. Vítek tak vlastní pohledávky za téměř 1,5 miliardy korun.   12. ledna 2011 - Výkonný výbor ČSTV nedoporučil přijmout nabídky, jež mění vlastnickou strukturu Sazky. To by prakticky znamenalo, že akcionáři budou dál jednat jen s Martinem Ulčákem, který jako jediný žádný podíl ve firmě nežádá.   13. ledna 2011 - Agentura Standard &amp; Poor's snížila rating dlouhodobých závazků Sazky na nejnižší stupeň D. Toto hodnocení varuje investory, že firma již není schopna splácet své dluhy.   15. ledna 2011 - Předsednictvo Sokola doporučilo umožnit kapitálový vstup investora do Sazky s tím, že upřednostňuje zachování nynější vlastnické struktury. Sokol je druhým největším akcionářem Sazky (drží 13,54 procenta akcií).   16. ledna 2011 - Podle Vítka je nejvhodnějším řešením situace Sazky její restrukturalizace, při níž by společnost vydala nové akcie v objemu deseti miliard korun, což odpovídá jejím závazkům. Nynější akcionáři Sazky by o své podíly přišli.   17. ledna 2011 - Vítek podal u Městského soudu v Praze insolvenční návrh na Sazku. Podle Aleše Hušáka Sazka nebyla v insolvenční situaci.   18. ledna 2011 - Předseda Českého svazu tělesné výchovy (ČSTV), hlavního akcionáře Sazky, Pavel Kořan řekl, že do Sazky chtějí vstoupit dva noví zájemci bez nároku na podíl. Později uvedl, že jedná s jedním menším investorem, jméno nezveřejnil.   - Vedení Sazky se na jednání s držiteli jejích dluhopisů dohodlo, že společnost KPMG bude finančním poradcem a kanceláře Dewey&amp;Le Boeuf a BBH právními poradci držitelů dluhopisů.   19. ledna 2011 - Výkonný výbor Českého olympijského výboru (ČOV) konstatoval, že je nutné svolat mimořádnou valnou hromadu loterijní společnosti Sazky, která by umožnila změnu stanov a navýšení jejího základního jmění.   25. ledna 2011 - MF Dnes napsala, že zachráncem Sazky by mohl být italský herní obr Lottomatica.   - K insolvenčnímu řízení se Sazkou se s pohledávkou 4,4 milionu korun připojila společnost Le Cheque Déjeuner. Sazka uvedla, že pohledávka bude zaplacena ve lhůtě splatnosti.   26. ledna 2011 - Podnikatel Radovan Vítek potvrdil, že kontroluje čtvrtinu dluhopisů loterijní společnosti Sazka.   27. ledna 2011 - Podle serveru iDnes.cz přijde sedm členů představenstva Sazky o pětinu svých odměn.   28. ledna 2011 - Šéfové Sazky začali podle Hospodářských novin jednat s věřiteli o možnosti požádat soud o moratorium, kterým by na tři měsíce odvrátili hrozící úpadek společnosti.   - Podle serveru Aktuálně.cz je mezi firmami, které se zajímají o multifunkční arenu Sazky, světový gigant v tomto oboru, americká firma Anschutz Enterteinment Group (AEG).   - Vítek získal další velký balík dluhopisů Sazky od investora Black River, a podle Vítkova právníka Tomáše Rybáře tak disponuje při rozhodování vlastníků dluhopisů právem veta. Podle serveru motejlek.com se tak rozpadá londýnský klub držitelů dluhopisů a nebude schopen odhlasovat žádost Sazky o moratorium.   alc rmi mha  