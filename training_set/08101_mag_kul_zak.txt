 Obviněný Jacksonův lékař prý nevěděl, jak se dělá masáž srdce  --------------------    Ke zpravodajství: VIDEO  Video:  http://multimedia.ctk.cz/cs/video/document/4204838/zacalo-predbezne-liceni-s-jacksonovym-lekarem    Doplnili jsme odkaz na video; text beze změny.   --------------------    Los Angeles 5. ledna (ČTK) - Osobní lékař předloni zesnulého amerického zpěváka Michaela Jacksona Conrad Murray údajně nevěděl, jak "králi popu" v kritické situaci udělat masáž srdce. Řekl to podle zpravodajské televize CNN jeden z Jacksonových zaměstnanců soudu v Los Angeles, před nímž bylo v úterý zahájeno předběžné soudní líčení s Murraym. Ten čelí obvinění z neúmyslného zabití zpěváka v červnu 2009.   Poté, co padesátiletý Jackson 25. června 2009 upadl do bezvědomí, propadl jeho lékař panice a obrátil se na oba přítomné tělesné strážce, zda umí kardiopulmonární resuscitaci. "Pohlédl jsem se na Alberta, protože jsme doktora Murrayho znali jako kardiologa, a byli jsme v šoku," vzpomínal bodyguard Faheem Muhammed, čeho byl svědkem spolu se svým kolegou Albertem Alvarezem.   Jackson však byl podle Muhammeda v tu chvíli už nejspíš mrtev, neboť ležel "s otevřenými ústy a otevřenýma očima".   Státní zástupce předtím Murrayho nařkl, že masáž srdce a plic provedl zcela chybně. Použil totiž při masáži pouze jednu ruku, přičemž Jackson ležel na měkké matraci. Správně se masáž provádí oběma rukama a na tvrdé podložce.   Z výpovědi rovněž vyplulo, že Jacksonovy nejstarší děti, tehdy dvanáctiletý Prince a jedenáctiletá Paris, drama sledovaly ze dveří ložnice. "Paris byla na chodbě na rukách a kolenou a jenom plakala," řekl svědek. O dvě hodiny později se děti dověděly v nemocnici, že jejich otec zemřel.   Žaloba rovněž Murrayho viní z toho, že zpěvákovi podal proti jeho chronické nespavosti prostředky, které se používají na narkózu při operacích.   Soudce má rozhodnout, zda státní zastupitelství shromáždilo proti Murraymu dostatek důkazů, aby bylo možné zahájit řádný soud se sedmapadesátiletým lékařem. Během dvou týdnů má před soudem vypovídat 20 až 30 svědků.   Státní zástupce v úterý v úvodní řeči prohlásil, že Murray zavolal příliš pozdě záchrannou službu a že se před příjezdem sanitky snažil ukrýt přípravky, které Jacksonovi podal. Lékař jakoukoli vinu za smrt "krále popu" odmítá.   "Důkazy a vědecké posudky prokážou, že Michael Jackson ve svém pokoji zemřel ještě před tím, než přijeli záchranáři," prohlásil státní zástupce David Walgren.   Pokud by nakonec byl Murray shledán vinným, hrozí mu až čtyři roky vězení. V takovém případě by patrně přišel i o licenci k vykonávání lékařské praxe ve Spojených státech.   zdp    