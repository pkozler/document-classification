 Italský vědec odhalil nové symboly v očích Mony Lisy  --------------------    Ke zpravodajství: FOTO ve Fotobance  ID foto: P201101121054101, P201101121054001, P201101121054201   --------------------    Řím 13. ledna (ČTK) - Zapomeňte na její úsměv. Italský vědec Silvano Vinceti tvrdí, že řešení hádanek obklopujících slavný obraz Leonarda da Vinciho se ukrývá v očích Mony Lisy, napsala agentura AP.   Vinceti prý našel písmeno "S" v jejím levém oku a v pravém písmeno "L". Krom toho objevil číslici "72" pod klenutým mostem na pozadí obrazu. Tyto symboly podle něj nabízejí nová vodítka k identifikování modelky na obraze i k datování jeho vzniku a navíc potvrzují Leonardův zájem o náboženství a mysticismus.   Do sbírky tak přibyla nová teorie o obrazu, který nikdy nepřestal fascinovat učence, milovníky umění ani laické diváky. Někteří tvrdí například to, že ve skutečnosti jde o portrét muže nebo dokonce o autoportrét, zatímco různé spekulace připisují záhadný úsměv ženy na plátně celé škále příčin a emocí od těhotenství až po zármutek.   Někteří odborníci na Leonardovo dílo ovšem vyjádřili nad novým objevem pochybnosti a skepsi.   Prostým okem nejsou nově objevené symboly viditelné. Podle Vincetiho jsou "velmi malé, namalované tenkým štětcem a vystavené vlivu času". Vinceti malbu nestudoval přímo v muzeu Louvre, kde je vystavena, ale prostřednictvím snímků naskenovaných ve vysokém rozlišení v pařížském ústavu Lumiere Technology, který se specializuje na převádění uměleckých děl do digitální podoby.   Obvykle se uvádí, že Mona Lisa je portrétem Lisy, manželky florentského obchodníka Franceska del Giocondo, kterou Leonardo začal malovat v roce 1503. Vinceti ale uvádí, že písmeno "S" by mohlo být odvoláním na ženu z dynastie Sforzů, která tehdy vládla v Miláně. Leonardo tam pobýval v letech 1482 až 1499 a poté v letech 1506 až 1507, což by podle Vincetiho mohlo změnit dobu, kdy na malbě začal pracovat.   Písmena na obraze jsou napsána stejným způsobem, jakým Leonardo psal ve svých denících, dodal Vinceti s tím, že písmeno "L" znamená Leonardo.   Vinceti spolu se skupinou historiků a vědců nyní studují dokumenty a navzájem porovnávají reference mezi přesuny da Vinciho a jeho možnými modelkami. Se jménem dotyčné ženy by mohli přijít za několik týdnů, dodal Vinceti.   Pokud jde o číslo "72", to je podle Vincetiho plné mystických významů jak v kabale, tak v křesťanství. A i kdyby bylo posuzováno odděleně, pak sedmička má jak v judaismu, tak v křesťanství mnoho symbolických asociací například ke stvoření světa, zatímco dvojka může být odvoláním na dualitu muže a ženy.   Vědec dodává, že zůstává otevřený i dalším interpretacím, ale trvá na tom, že Mona Lisa byla pro Leonarda da Vinciho něčím víc, než jen obrazem - že byla svým způsobem jeho "kulturním odkazem". "Leonardo nedělal nic náhodně," prohlásil Vinceti. "Chtěl po sobě nechat poslední myšlenky na svůj pohled na vesmír."   Například Alessandro Vezzosi, ředitel muzea zasvěceného Leonardovi v jeho toskánském rodišti Vinci, je ovšem k Vincetiho výkladům skeptický. Řada zdrojů podle něj dokazuje, že malba zobrazuje ženu z Florencie - a údajné nové symboly nejsou dostačující, aby tyto důkazy přebily.   dk dr  