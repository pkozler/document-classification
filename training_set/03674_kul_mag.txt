 Kino IMAX v Praze vstoupí do digitální éry  --------------------    Ke zpravodajství: ilustrační FOTO ve Fotobance  ID foto: F200809010085201, F200809010085301, F201008260302701   --------------------    Praha 31. ledna (ČTK) - Do digitální éry vstoupí pražské kino IMAX na Floře. Nejnovější technologie dále zvýší kvalitu obrazu a zvuku a měla by tak přinést divákům lepší zážitek, efekty a hlubší emoce. Zároveň umožní rozšířit programovou nabídku, sdělil dnes ČTK mluvčí kina Tomáš Vedral.   Práce spojené s digitalizací začnou 6. února. Konec náročné operace, během níž se vymění projektory, zvuk i plátno, se předpokládá ve čtvrtek 17. února. Po tuto dobu bude kino IMAX zavřené, uvedl Vedral.   Prvním filmem, který bude promítnut prostřednictvím nové digitální technologie, bude rodinný dokument Sea Rex 3D, přibližující dobu prehistorických mořských ještěrů.   Nahrazení 70mm filmového pásu digitálním systémem podle Vedrala znamená skutečný soumrak "celuloidové" éry filmového promítání. "Nový digitální systém je navržen tak, aby přesně odpovídal unikátnímu formátu projekcí v kinech IMAX - s širokým obrazem odpovídajícím obrovskému plátnu i s výrazně jasnějším obrazem a vyšším rozlišením oproti jiným kinům," uvedl Vedral.   Základem digitální projekce tu jsou hned dva digitální projektory, jejichž synchronizace vytváří 3D efekty a hloubku, dostupné jen v těchto kinech.   "Digitalizace kin IMAX už v některých zemích proběhla a ohlasy diváků jsou skvělé," komentovala změnu marketingová manažerka Adriana Vrabcová. "Pro nás v tuto chvíli znamená náročnou logistickou operaci, při níž budeme muset využít i těžkou techniku a jeřáby," dodala.   Počet filmů, které jsou převáděny do speciálního formátu pro kina IMAX, rychle roste. Díky digitální projekci se producentům a distributorům výrazně sníží náklady na pořízení kopií, což ve svém důsledku přinese českým divákům více filmů.   V poslední době uzavřela společnost IMAX Corporation smlouvu se dvěma velkými hollywoodskými studii Paramount Pictures a Walt Disney Studios. Díky nim zamíří na velká plátna kin IMAX sedm filmových hitů roku 2011, například čtvrté pokračování Pirátů z Karibiku, Transformers 3, Auta, Tintinova dobrodružství Stevena Spielberga a snímek Mission: Impossible, který vznikal i v Česku a navíc pro vybrané sekvence používal speciální IMAX kamery.   Kino IMAX na pražské Floře je jediným kinem v České republice vybaveným touto nejmodernější filmovou technologií umožňující projekci dvojrozměrných i trojrozměrných velkoformátových filmů. Na českém trhu působí od března roku 2003. Od té doby nabídlo divákům 30 titulů. Většina z nich je součástí vzdělávacího programu, které kino IMAX organizuje pod záštitou ministerstva školství, mládeže a tělovýchovy, určeného žákům základních a studentům středních škol.   bor kš  