 Spiegel. Řecko nadhodilo možnost svého odchodu z eurozóny  Berlín/Brusel 6. května (ČTK) - Řecko nadhodilo v diskusích s Evropskou komisí a představiteli jiných členských států možnost svého odchodu z eurozóny a znovuzavedení vlastní měny. Uvedla to dnes webová stránka německého časopisu Der Spiegel bez odkazu na konkrétnější zdroje.   Spiegel Online také uvedl, že ministři financí eurozóny se dnes večer sejdou v Lucemburku, aby jednali o řecké krizi, zejména o možnosti restrukturalizace řeckého dluhu. Mluvčí předsedy euroskupiny Jeana-Clauda Junckera však zprávu o jednání ministrů důrazně popřel. "Zcela popírám, že se koná nějaká schůzka, tyto zprávy jsou zcela nesprávné," řekl Junckerův mluvčí Guy Schuller.   "Vláda (Řecka) nadhodila možnost odchodu z eurozóny a opětného zavedení vlastní měny," uvedl Spiegel. Po zprávě klesl kurz eura k dolaru o 0,4 procenta na denní minimum 1,4459 USD a za týden ztrácí evropská měna přes dvě procenta.   Řecký ministr financí Jorgos Papakonstantinu tento týden navrhl, aby Evropská unie a Mezinárodní měnový fond daly Aténám více času na splacení záchranného úvěru v objemu 110 miliard eur (asi 2,7 bilionu Kč), na němž se Řecko dohodlo právě před rokem.   Evropská unie zemi snížila úrok a změnila splátkový kalendář už v březnu. Většina ekonomů a dalších pozorovatelů je však přesvědčena, že Řecko nebude schopno své astronomické dluhy splácet a bude muset přikročit k jejich snížení nebo k výraznému odkladu splácení.   hp jw  