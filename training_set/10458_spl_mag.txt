 Mistrem republiky v přípravě kávy je Zdeněk Smrčka  --------------------    Ke zpravodajství: ilustrační FOTO ve Fotobance  ID foto:  F201001280331501 ,  F200910160183401 ,  F200810070075801    --------------------    Praha 8. května (ČTK) - Vítězem soutěže v přípravě kávy se dnes stal Zdeněk Smrčka, který ve finále klání o nejlepšího baristu roku získal od poroty 532,5 bodu. O 13 bodů za ním skončil druhý Jaroslav Tuček, těsně třetí byl Jakub Hartl. Třídenní mistrovství republiky v přípravě kávy dnes v podvečer vyvrcholilo v hotelu Mosaic House nedaleko pražského Karlova náměstí.   Smrčka si ziskem prvního místa zajistil účast na mistrovství světa v přípravě kávy, která se uskuteční za tři týdny v kolumbijské Bogotě. "Jaký je to pocit, nemůžu říct, protože to sám ještě nevím," reagoval Smrčka těsně po vyhlášení výsledků.   Od moderátora slavnostního podvečera i diváků v sále si vysloužil "úkol". Jednoznačně mu dali najevo, že má v Kolumbii vyhrát. Moderátor posléze cíl uskromnil na "aspoň semifinále".   Smrčka pracuje v kávovém oboru již přes dvanáct let, převážně jako barista. Během své kariéry se stal specialistou na latté art. V letech 2008 a 2010 vyhrál mistrovství České republiky v této disciplíně. Rok pracoval jako hlavní školitel pro největšího distributora kávy v ČR.   V soutěži změřilo síly 17 profesionálních baristů. Šest nejlepších postoupilo do finále. Součástí programu byly také soutěže Coffee in Love 2011. Účastníci předvedli své schopnosti v disciplínách jako malování na cappuccino, známé jako Latte Art, přípravě kávy s alkoholem a ve vaření kávy v džezvě.   Soutěž pod názvem Barista 2011 letos poprvé pořádala Kávová komora České republiky. Mezinárodní porota přitom nehodnotila ani tak jejich dlouholetou praxi v oboru, jako spíše o zručnost a talent. Před odborníky museli soutěžící připravit čtyři cappuccina a čtyři espressa. Museli zvládnout časový limit a pečlivě dbát na pravidla nastavování kávovaru.   Tomáš Tománek kš  