 Soukromý sektor v USA vytvořil v dubnu méně míst, než se čekalo  New York 4. května (ČTK) - Soukromý sektor ve Spojených státech vytvořil v dubnu 179.000 pracovních míst, což bylo o něco méně, než se čekalo, a méně než v předešlém měsíci. Dnešní údaje agentury ADP Employer Services ukazují, že páteční klíčová vládní statistika celkové zaměstnanosti v USA by mohla být o něco horší, než se dosud předpokládalo.   Ekonomové podle ankety agentury Reuters čekali v dubnu v soukromém sektoru přírůstek 198.000 míst. ADP opravila březnový údaj mírně vzhůru na 207.000 nových míst.   Údaje ADP sice nebývají z hlediska odhadů výsledků mnohdy příliš spolehlivé, ekonomové však na jejich základě upravují dosavadní odhady vývoje trhu práce za poslední měsíc. Od páteční souhrnné zprávy se v průměru čeká zvýšení celkového počtu pracovních míst o 186.000, z toho v soukromém sektoru se počítá s přírůstkem 200.000 míst.   Americký trh práce zažíval v posledních téměř dvou letech, kdy ekonomika ožívala z hluboké recese, útlum a stagnaci, a určité oživení je znát až v posledních měsících. Míra nezaměstnanosti v USA se v březnu snížila na 8,8 procenta, nejníže za dva roky, a v ekonomice vzniklo celkem 216.000 nových pracovních míst, nejvíce od loňského května. K růstu počtu nových pracovních míst přispěl v březnu hlavně soukromý sektor, kde podle oficiálních údajů vzniklo 230.000 nových pracovních míst.   hp dvd  