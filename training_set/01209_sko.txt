 Na základních školách začaly zápisy do 1. tříd  --------------------    Ke zpravodajství: FOTO/aktuality   --------------------    Praha 17. ledna (ČTK) - Základní školy dnes zaplavily děti ze školek, začaly totiž zápisy do 1. tříd. Může k nim přijít téměř 99.000 dětí, každoročně si však pětina rodičů žádá o odklad povinné docházky. Množství uchazečů hlásí hlavně školy s rozšířenou výukou jazyků nebo sportovními třídami. Například na pražskou Základní školu Kladská, kde se vyučuje němčina od 1. třídy, se přišel zapsat dvojnásobek dětí, než mohou přijmout. Termíny zápisu si určuje každá škola sama, musí je však stihnout do 15.února.   Poznávání barev, zavazování tkaničky, básnička a kreslení obrázku-tyto disciplíny musí při zápisu většina dětí absolvovat, aby prokázaly školní zralost. Učitelky také hodnotí, nakolik je dítě bázlivé a jak by ve škole zvládalo několikahodinové odloučení od rodičů.   "Jsem z toho dost nervózní, s malým jsme se na zápis připravovali, chodili jsme na přípravku do pedagogicko-psychologické poradny a na logopedii," řekla ČTK maminka šestiletého Patrika, který dnes přišel na zápis do ZŠ Kladská. Ačkoliv škola může otevřít jen dvě první třídy, k zápisu přišlo 120 dětí. Kromě rozšířené jazykové výuky přihlížejí rodiče také k pověsti školy, vzdálenosti od místa bydliště, ale třeba i k tomu, kolik absolventů školy se dostává na gymnázia.   "Těším se do školy, mám tu i sestřičku," rozpovídala se u zápisu i další budoucí prvňačka. Součástí zápisu je totiž také krátký rozhovor s paní učitelkou, dítě by mělo být schopné opakovat některá delší slova nebo povykládat o své rodině. Česko totiž jako jedna z mála zemí EU přihlíží při přijímaní dětí do školy kromě věku i k takzvané školní zralosti.   K zápisům si rodiče musejí přinést občanský průkaz a rodný list dítěte. Od tohoto školního roku mohly poprvé nastoupit do školy i pětileté děti, novinka je určena hlavně mimořádně talentovaným dětem. Zájem byl však minimální. Pokud si naopak někteří rodiče myslí, že jejich potomek ještě není pro školu zralý, mohou požádat o roční odklad školní docházky. Žádost o odklad musejí rodiče předložit řediteli školy spolu s potvrzením lékaře a psychologa do května.   Při velkém zájmu si školy vybírají budoucí žáky jednak podle toho, jak dobře zvládnou zápis, jednak podle místa bydliště. Přednost mají děti ze spádové oblasti školy, pokud se dítě nedostane na vybranou školu, jeho spádová by jej měla přijmout.   Adéla Klimešová mal  