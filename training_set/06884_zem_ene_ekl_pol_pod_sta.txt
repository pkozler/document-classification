 Slaný začne stavět kanalizaci do místní části Dolín za 34 mil. Kč  Slaný (Kladensko) 9. května (ČTK) - Ve Slaném na Kladensku se zpožděním začne výstavba kanalizace do místní části Dolín za 34 milionů korun. Většinu částky město zaplatí z dotací získaných od ministerstva zemědělství. Práce na zavedení sítě do části, kde žije kolem 300 obyvatel, skončí v příštím roce, řekl ČTK starosta Ivo Rubík (ODS). Město chce letos dokončit také kanalizaci do čtvrti Kvíc, která bude stát přes 21 milionů korun.   Obyvatelé Dolína se podle Rubíka mohou rozhodnout, jestli se ke kanalizační síti připojí nebo se vydají cestou budování jímek. "Pokud se připojí, bude je to stát 5000 korun. Pokud se nepřipojí a budou to chtít udělat někdy v budoucnosti, zaplatí za to samé 25.000 korun," upozornil Rubík. Likvidace odpadních vod podle něj navíc bude pod kontrolou vodohospodářských orgánů, které budou případné porušení norem pokutovat. Stavba kanalizace měla původně začít loni. Projekt se ovšem zpozdil kvůli složitějšímu výběrovému řízení na zhotovitele stavby.   Problémy má město také při zavádění kanalizace do místní části Kvíc. Projektanti například špatně navrhli gravitační kanalizaci, která vede do kopce. Podle Rubíka také nebyla vyprojektována retenční nádrž. Voda z kanalizace by v případě přívalových dešťů prý zaplavila místní komunikace. Město proto muselo nechat projekt přepracovat. Stavba zahájená loni na podzim, by však měla skončit v letošním roce.     Loni byla ve Slaném dokončena také splašková kanalizace v Kvíčku. V dalších místních částech se s výjimkou Želevčic s podobnými investicemi ale nepočítá. Žije v nich málo lidí a jsou příliš daleko. Například Lotouš je od centrální čističky v Blahoticích vzdálen sedm kilometrů, napojení Trpoměch není technicky možné. Kanalizace se nedočkají ani lidé v Netovicích.   mar nlm  