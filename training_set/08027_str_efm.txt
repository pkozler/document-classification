 Richard Kabuď je nový personální ředitel Škody Power  Plzeň 31. ledna (ČTK) - Až sto nových zaměstnanců se chystá letos přijmout plzeňská společnosti Škoda Power, jež patří do skupiny Doosan. Hledání nových pracovníků bude jedním z úkolů pro nového personálního ředitele firmy, jímž se stal Richard Kabuď, informoval ČTK mediální zástupce společnosti Kamil Chalupa.   "Za svůj nejdůležitější úkol považuji úspěšné přijetí desítek nových zaměstnanců do struktury společnosti a vytvoření takového pracovního prostředí pro zaměstnance, které ze Škoda Power vytvoří atraktivního zaměstnavatele pro ty nejlepší odborníky na trhu," uvedl Kabuď.   V oblasti lidských zdrojů se pohybuje 15 let. Působil například ve společnosti Plzeňský Prazdroj.   Škoda Power je přední evropský výrobce a dodavatel zařízení pro elektrárny, především strojoven parních turbín. V portfoliu má turbíny výkonů od pěti do 1250 MW. Podnik předloni v prosinci koupila za 11,5 miliardy Kč jihokorejská strojírenská skupina Doosan. Škoda Power utržila za rok 2009 rekordních 6,4 miliardy Kč, loni plánoval podnik s téměř 1100 lidmi zvýšit tržby o více než pětinu.   Skupina Doosan, nejstarší firma v Koreji, zaměstnává 36.000 lidí v 35 zemích. Portfolio skupiny s předloňskými tržbami 18,2 miliardy USD (asi 350 miliard korun) zahrnuje elektrárny, odsolování, stavební a strojní příslušenství, lodní dieselové motory a železnice a obytné budovy.   lap snm  