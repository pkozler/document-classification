 Němečtí vládní poslanci brojí proti novému záchrannému fondu EU  Berlín 10. května (zpravodaj ČTK) - V německé vládní koalici roste odpor proti Evropskému stabilizačnímu mechanismu (ESM), který má v roce 2013 nahradit současný záchranný fond eurozóny a Německo má být jeho největším přispěvatelem. Zpravodajský magazín Focus vypátral dvě desítky vládních poslanců, kteří jsou rozhodnuti zákony umožňující zavedení ESM při hlasování v parlamentu nepodpořit. A další je prý mohou následovat. Kancléřka Angela Merkelová tak může mít se schválením nového mechanismu velký problém, tvrdí časopis.   Hlavním kritikem ESM je vlivný poslanec kancléřčiných křesťanských demokratů (CDU) Klaus-Peter Willsch. "ESM v této podobě nesmí získat ve Spolkovém sněmu většinu. To je zcela jasně můj cíl," prohlásil rozpočtový expert CDU, který je hlasitým zastáncem rázných protidluhových opatřeních v eurozóně. Dosavadní zkušenosti podle něj totiž ukázaly, že pokud státy dostanou možnost k zadlužení, tak ji také využijí. "Potřebujeme jasné sankce. Jinak se utopíme v dluzích," je přesvědčen Willsch.   ESM má mít celkem 700 miliard eur (téměř 17 bilionů Kč), ale jen 80 miliard eur (1,9 bilionu Kč) má představovat hotovost, kterou členské státy zaplatí přímo do pokladny mechanismu. Zbytek bude takzvaný kapitál na zavolání, který vlády zaplatí tehdy, když některý ze států požádá o finanční pomoc.   Na Německo z oněch 80 miliard eur připadá téměř 22 miliard eur, které má stejně jako ostatní země eurozóny uhradit v pěti rovnoměrných splátkách rozložených mezi roky 2013 až 2017. Dalších 168 miliard eur představují záruky za půjčky, které by Berlín uvolnil v případě finančních problémů dalšího ze států platících eurem. Německým vládním poslancům se nelíbí především to, že o nakládání s těmito penězi by už nerozhodovali zákonodárci, ale ministři financí eurozóny.   "To je nepřijatelné," odmítá takový postup místopředseda Spolkového sněmu za koaliční liberály (FDP) Hermann Otto Solms. "Nedáme vládě blanko šek. Vždyť jde o záruky ve výši až 170 miliard eur, které by se mohly vztahovat na německé daňové poplatníky i na další volební období," řekl Focusu. "Pokud bychom my jako parlament nemohli spolurozhodovat o každém výdaji, ESM nepodpořím," přidala se Veronika Bellmannová z CDU.   V dolní komoře německého parlamentu je podle magazínu dalších více než 30 koaličních poslanců, kteří váhají, zda pro balík zákonů o ESM zvednout ruku. Spolkový sněm by ho měl projednávat na podzim a podle propočtů Focusu má Merkelová nyní v této otázce na své straně jen na těsnou většinu vládních zákonodárců. Pokud by se do tábora odpůrců přidali další, je schválení této normy vážně ohroženo, píše magazín.   Nynější podobu ESM už dříve odmítl i Spolkový účetní dvůr a označil ji za neústavní. Němečtí kritici nového mechanismu spoléhají na to, že by se k němu stejně postavil také Spolkový ústavní soud.   fln mha  