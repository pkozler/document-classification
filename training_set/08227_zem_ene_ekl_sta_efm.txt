 Modernizace čističky ve Velkých Hamrech přijde na 41 mil. Kč  Velké Hamry (Jablonecko) 26. ledna (ČTK) - Modernizace čistírny odpadních vod, která by měla být ještě letos dokončena ve Velkých Hamrech na Jablonecku, bude stát bezmála 41 milionů korun. Rekonstrukce zkvalitní úroveň čistění odpadních vod tak, jak to vyžadují přísné evropské normy. Navíc se zvýší kapacita čističky o čtvrtinu, což umožní napojit dalších 500 obyvatel z Velkých Hamrů i blízkých Plavů. Na akci se podařilo získat 12 milionů z programu Ministerstva zemědělství, řekla dnes ČTK Dagmar Haltmarová ze Severočeské vodárenské společnosti (SVS), která je investorem.   Čistírna ve Velkých Hamrech byla uvedena do provozu v roce 1985 s kapacitou 1800 ekvivalentních obyvatel. Technologie čistírny už ale dnes neodpovídá požadavkům nové legislativy zejména na eliminaci sloučenin dusíku a fosforu. "Původní kapacita také neumožňovala rozvoj aglomerace v souladu s územním plánem, tedy napojování nových subjektů. Použití moderních technologií bezpochyby pozitivně ovlivní kvalitu vody v Kamenici, jež je přítokem Jizery," doplnil generální ředitel SVS Miroslav Harciník.   Ve městě s bezmála 3000 obyvateli není modernizace čistírny odpadních vod prvním podobným projektem. Před koncem loňského roku tam dobudovali i novou kanalizaci, na kterou město čekalo více než pět let. Výstavba zhruba 1,2 kilometru potrubí stála téměř 20 milionů korun a financovalo ji město rovněž s pomocí dotace ministerstva zemědělství. "Páteřní kanalizace je hotová, teď jen čekáme, zda Ředitelství silnic a dálnic najde peníze na dokončení povrchu silnice," řekl dnes ČTK starosta Jaroslav Najman.   Silnice ve Velkých Hamrech je součástí mezinárodního tahu E65 z Turnova na Harrachov a dál do Polska. Frekventovaná komunikace, po níž denně projíždějí tisíce automobilů, prošla v minulých letech rekonstrukcí. Oprava zhruba 50 kilometrů silnice přišla na 1,6 miliardy a skončila v roce 2006. Ve Velkých Hamrech ale nedostala vozovka finální povrch, protože čekala právě na výstavbu kanalizace. Před zimou byla komunikace opravena jen provizorně. Dokončení povrchu si vyžádá zhruba 20 milionů korun.   ivc sap  