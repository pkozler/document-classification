 Divadlo Globe oslaví olympiádu Shakespearem v 38 jazycích  Londýn 24. ledna (zpravodaj ČTK) - Londýnské divadlo Globe oslaví olympiádu příští rok tím, že uvede všechny hry Williama Shakespeara v 38 různých jazycích. Návštěvníci divadla si tak budou moci užít třeba Zkrocení zlé ženy v urdštině nebo Troila a Cressidu v maorštině.   Přehlídka začne příští rok na Shakespearovy narozeniny 23. dubna a potrvá šest týdnů. Každou hru uvede 38 divadelních společností z celého světa - každou v jiném jazyce.   V Globe tak vystoupí řecké Národní dovadlo, čínské Národní divadlo či brazilská společnost Grupo Galpao. Ve Zkrocení zlé ženy v urdštině bude hrát Kateřinu pákistánská televizní hvězda Nadia Džamilová, ve Zkrocení zlé ženy v maorštině novozélandský herec Rawiri Paratene. V nejrozšířenějším jazyce Zimbabwe, šonštině, se budou hrát Dva šlechtici z Verony, zatímco britské Deafinitely Theatre představí Marnou lásky snahu ve znakové řeči.   Divadlo zatím představilo 14 pravděpodobných projektů. Mluvčí Globe řekla ČTK, že divadlo jedná s množstvím dalších organizací, i když v této chvíli s nikým z České republiky. Ale dostáváme množství dalších návrhů a nic není uzavřeno, řekla.   Londýnské divadlo Globe bylo otevřeno před 15 lety. Je reprodukcí alžbětinského divadla pod širým nebem, ve kterém byly Shakespearovy hry uváděny za jeho života. Původní Globe byl nedaleko dnešní budovy na jižním břehu Temže.   Globe již dříve uváděl Shakespearovy hry v cizích jazycích. Vedle Macbetha v jazyce zulu inscenovala zde Grupo Galpao Romea a Julii v portugalštině.   ml mik  