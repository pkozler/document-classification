 Břeclav chybovala v tendru na zajištění komunálních služeb  Břeclav 25. ledna (ČTK) - Břeclavská radnice chybovala při vypsání tendru v objemu kolem 300 milionů korun na komplexní zajištění komunálních služeb. Antimonopolní úřad zrušil zadávací řízení. Rozhodl o tom předseda ÚOHS Petr Rafaj. Rozhodnutí je pravomocné. ČTK to zjistila z internetové sbírky rozhodnutí antimonopolního úřadu.   Zakázku vypsala břeclavská radnice v roce 2008. Do jednoho výběrového řízení sdružila více služeb. Hledala dodavatele, který v letech 2009 - 2016 zajistí nakládání s odpady, údržbu veřejného osvětlení a údržbu komunikací.   Do tendru se přihlásilo šest firem. V květnu 2009 Břeclav zadávací řízení nejdříve zrušila, následně vyzvala všechny uchazeče k podání nabídek v jednacím řízení s uveřejněním.   Podle antimonopolního úřadu ale radnice u některých hodnotících kritérií podstatným způsobem změnila zadávací podmínky oproti předchozímu otevřenému řízení, čímž se dopustila porušení zákona o veřejných zakázkách.   "Rozhodující je, že ze strany zadavatele byla v zadávacích podmínkách jednacího řízení s uveřejněním stanovena zcela odlišná pravidla pro přístup uchazečů k tvorbě svých nabídek v části, která byla předmětem hodnocení," uvedl ve svém rozhodnutí ÚOHS. Podle úřadu tento postup mohl podstatně ovlivnit výběr nejvhodnější nabídky.   Postup břeclavské radnice u antimonopolního úřadu napadla společnost TEMPOS Břeclav, která komunální služby pro město zajišťuje. Břeclav v rámci tendru vybrala sdružení firem COMPAG CZ, COMPAG MLADÁ BOLESLAV a BRANTNER Slovakia.   vrn jpt  