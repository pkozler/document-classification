 Před 110 lety zemřel hudební génius Giuseppe Verdi  --------------------    Ke zpravodajství: FOTO ve Fotobance   --------------------     Milán/Praha 26. ledna (ČTK) - Před 110 lety, 27. ledna 1901, zemřel jeden z nejslavnějších a nejobdivovanějších italských hudebních skladatelů Giuseppe Verdi. Jeho smrt byla událostí vnímanou nejen milovníky hudby, Verdiho pohřbu se účastnily tisícovky Italů a své zástupce vyslaly i zahraniční vlády.   Budoucí hudební génius se narodil 10. října 1813 ve skromných poměrech v italské vesničce Le Roncole. Za svého života napsal skoro 30 oper a převážná většina jeho děl je dodnes v repertoáru velkých operních domů na celém světě. Ve své době představovaly Verdiho opery ideál zpěvnosti a melodičnosti a mezi jeho nejslavnější patří Rigoletto, Trubadúr, Traviata, Aida či Nabucco. Asi nejznámějším neoperním dílem Verdiho je Rekviem, zkomponované na paměť úmrtí národního básníka Alessandra Manzoniho.   Verdi však nebyl jen geniálním hudebním skladatelem, ale také velkým italským patriotem. Jeho jméno bylo symbolem boje za národní sjednocení a nezávislost Itálie.   sat ped  