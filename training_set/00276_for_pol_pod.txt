 Výběr sporných otázek ve vládě premiéra Petra Nečase  --------------------    Ke zpravodajství: AUDIO; VIDEO   --------------------    Praha 6. ledna (ČTK) - Výběr sporných otázek ve vládě premiéra Petra Nečase (ODS), kterou tvoří koalice ODS, TOP 09 a Věci veřejné:     Státní tajemník pro EU - Podle premiérových představ by měl státní tajemník pro EU převzít agendu, kterou měl v předchozích vládách na starosti vicepremiér pro evropské záležitosti. S tím nesouhlasí zejména TOP 09, která to vnímá jako určité omezení pravomocí ministra zahraničí a šéfa strany Karla Schwarzenberga. Ministr financí a první místopředseda TOP 09 Miroslav Kalousek označil Nečasův plán za podvod na voličích.     Povodňová daň - Pro financování povodňových škod se letos o sto korun měsíčně snížila sleva na dani. Navzdory předvolebním slibům se tak zvýšily daně, za což se premiér voličům omluvil. Okolo tohoto opatření si Nečas s Kalouskem vyměnili přes média několik invektiv na téma dodržování koaličních dohod.     Agentura ABL - Vztahy v koalici narušila koncem září kauza okolo bezpečnostní agentury ABL, kterou vlastní rodina ministra dopravy Víta Bárty (VV). Podle Mf Dnes před čtyřmi lety ABL sledovala politiky z Prahy 11. Bárta tyto informace popřel, části občanských demokratů se však v této souvislosti nelíbí, že Věci veřejné ovládají ministerstvo vnitra. Obavy z vlivu ministra Bárty a ABL na práci policie zmínil ve středu i premiér Petr Nečas (ODS), který také řekl, že se Bárta se dostává blízko k tomu, aby se podílel i na řízení ministerstva vnitra. Podle Nečase tak hrozí nebezpečí diskreditace celé vlády.     Armádní zakázky - Koalice nejprve řešila aféru okolo přípravy podezřelé zakázky na nákup minometů pro armádu. Kalousek při obhajobě exministra obrany a nyní svého náměstka Martina Bartáka obvinil ministra obrany Alexandra Vondru (ODS), že ještě v době působení v kabinetu Mirka Topolánka (ODS) lobboval ve prospěch nákupu obrněných transportérů Pandur.   V listopadu se pak objevilo obvinění, že Barták chtěl začátkem roku 2008 peníze v souvislosti s armádní zakázkou na vozidla Tatra. Rozhovor s Bartákem, který byl tehdy náměstkem ministryně obrany, popsal mimo jiné bývalý americký velvyslanec v ČR a předseda dozorčí rady Tatry William Cabaniss. Toto obvinění vyšetřuje policie.     Zvýšení cen elektřiny - Nečas vystoupil proti plánu ministerstva financí, aby už letos byly na vyrovnání cen elektřiny použity výnosy z prodeje doposud bezplatných emisních povolenek. Vláda nakonec zvolila darovací daň z emisních povolenek jako jedno z více opatření na omezení růstu cen.     Výměna policejního prezidenta - Koncem loňského listopadu ministr vnitra Radek John (VV) vyzval policejního prezidenta Oldřicha Martinů k odchodu z funkce, neboť nebyl spokojen s jeho prací. Premiér Nečas tehdy Johnovi vytkl, že ho o výzvě k rezignaci předem neinformoval. Martinů poté zůstal ve funkci, ale situace okolo něj se vyhrotila v souvislosti s údajnou korupční kauzou na ministerstvu životního prostředí. John dal podnět k prověření Martinů, neboť podle něj vynesl na schůzce s premiérem citlivé informace o této kauze. Na řešení sporu, ve kterém proti sobě stály ODS a Věci veřejné, se nakonec vládní strany dohodly na schůzce s prezidentem Václavem Klausem.   Martinů po ní oznámil, že ve funkci skončí k závěru loňského roku. Jeho nástupce by měla určit komise jmenovaná ministrem Johnem, o ní ale ve středu premiér řekl, že to je "paskvil a kočkopes a vzejde z ní jen kočkopes". V reakci na Nečasova slova odmítla ČSSD vyslat do komise své zástupce. Dnes premiér (který má podle koaliční dohody výběr policejního prezidenta také podepsat) své výhrady zopakoval a navíc řekl, že způsob výběru na něj působí jako stafáž předem určeného kandidáta.     Kauza kolem Státního fondu životního prostředí (SFŽP) - Koncem loňského roku vypukla kauza údajné korupce na ministerstvu životního prostředí, které vedl Pavel Drobil (ODS). Podle ředitele SFŽP Libora Michálka na něj poradce ministra životního prostředí Martin Knetig naléhal, aby manipuloval výběrovými řízeními. Knetig to zdůvodňoval tím, že je nutné získat peníze na financování ODS a další politické kariéry ministra Drobila. Nečas se Drobila zastal, ten podal demisi. Kauza vyhrotila vztahy mezi ODS a VV. Opoziční ČSSD vyvolala hlasování o nedůvěře vládě a VV váhaly s podporou Nečasova kabinetu. Po schůzce s prezidentem však všechny vládní strany hlasovaly proti návrhu ČSSD.     Spor o protikorupční strategii - Věci veřejné se v úterý ohradily proti výtkám ODS k návrhu protikorupční strategie i proti obavám občanských demokratů z politizace výběru policejního prezidenta. Nakonec se ale ve středu kabinet na strategii shodl, pět dosud nevyjasněných bodů mají zástupci jednotlivých vládních stran doladit do dvou týdnů.     Důchodová reforma - Premiér Nečas dnes kritizoval návrhy důchodové reformy z dílny Věcí veřejných a TOP 09. Návrh VV je podle něj komplikovaný. Navíc prý nelze nalézt v zemích EU srovnatelný systém, který by fungoval. Návrh TOP 09 je pak z hlediska stability veřejných financí drahý a navíc je až příliš ve prospěch finančního průmyslu.   pvl ped vit  