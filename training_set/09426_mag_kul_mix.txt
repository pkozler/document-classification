 Ondřej Hejma: Jediné, co doopravdy funguje, je živá muzika  --------------------    Ke zpravodajství: AUDIO; FOTO ve Fotobance; PROFIL  ID foto: F201101210196001, F201101200276801, F201101200274901, FO01187689  Sada foto:  http://multimedia.ctk.cz/cs/foto/udalosti/4274802/ondrej-hejma-oslavi-60-let    --------------------    Praha 30. ledna (ČTK) - Několik revolucí včetně hudebních zažil zpěvák, hudební skladatel, moderátor, překladatel a novinář Ondřej Hejma. Frontman skupiny Žlutý pes, který 3. února oslaví 60. narozeniny, pamatuje i dobu, kdy se tvrdilo, že vinylové desky skončily a cédéčko představuje budoucnost na věky věků. "Samozřejmě se ukázalo, že nic z toho není pravda. Mně se potvrzuje, že jediné, co doopravdy funguje, je živá muzika. Prostě kdo to na place umí lidem dát tak, že se jim to líbí, ten to nakonec vždycky vyhraje," řekl ČTK Hejma.   Žádné velké oslavy svého jubilea Hejma, televizní celebrita známá z poroty soutěže SuperStar a moderování soutěžního pořadu Milionář, nechystá. Jen 1. února vystoupí se Žlutým psem v pražském klubu Futurum. "Chystáme takovou unplugged verzi našich písní. Žlutý pes je sice bigbít, ale máme několik jemnějších věcí, ke kterým akustické kytary celkem sednou. Dojde i na Satisfaction od Rolling Stones," slibuje Hejma. Nevyloučil, že si s ním na pódiu zahrají i někteří jeho kamarádi z hudební branže.   Dodal, že akustické verze skladeb Žlutého psa by se měly objevit i v podobě nového alba. To poslední, Mellow Yellow, vydala kapela před třemi lety. Šlo o sbírku 12 bluesových hitů s Hejmovými českými texty věnovaných památce zesnulého kytaristy Františka Kotvy.   Své šedesátiny považuje Hejma za jeden z "milníků a úctyhodné číslíčko". "Vzpomínám na třicátiny a koncert na pražské Chmelnici, kde jsem ještě vystupoval v nátělníku a byla to velká pařba," dodal Hejma. Čtyřicátiny slavil na stejném místě krátce po svém návratu ze Spojených států a dodnes prý cítí vůni whisky, kterou tehdy přivezl. Padesátiny již slavil ve Futuru, jakési pražské domovské scéně Žlutého psa.   V měnící se sestavě kapely, která se jmenovala také Tomahawk i Hudebně-zábavná skupina Ondřeje Hejmy, bude pravděpodobně chybět kytarista Zdeněk Juračka. Se svým dlouholetým souputníkem se Hejma po hádce ve studiu loni rozešel a Juračka odmítá v kapele nadále hrát. "Zval jsem ho na koncert 1. února, ale telefon mi nevzal a na esemesku bohužel nereagoval. Ale kdo ví, já bych byl rád, kdyby přišel," podotkl Hejma.   Oba pohněvaní hudebníci spolu například vystupují v klipu Sametová, což je jeden z největších hitů Žlutého psa. "Pořád na mě ten klip působí velmi silně, také proto, že je mimo jiné točený v již zavřeném klubu Bunkr na baru," míní Hejma.     S hudbou začínal v 70. letech na pražské hanspaulské "hudební scéně". Hrál s Ivanem Hlasem i Yo Yo Bandem. Žlutého psa založil v roce 1979. Předloni ukončil své dvaadvacetileté angažmá pražského zpravodaje americké agentury AP a předpokládá, že bude mít více času na televizní práci. "Když tak přemýšlím, nevadila by mi nějaká scenáristická práce. Ale je tady ještě Žlutý pes a taky je možná nejvyšší čas začít znovu cestovat, trochu si ještě užít života."   Za největší umění Hejma považuje nezahltit se příliš prací, ale na druhou stranu mít stále co dělat. "Ať už to v mém případě byla práce překladatelská, muzikantská nebo novinářská, vždycky měla nějakou úroveň, takže myslím, že se jako šedesátník mohu ohlédnout a říct, že to bylo fajn," prohlásil absolvent Filozofické fakulty Univerzity Karlovy.   Za dobrou zkušenost považuje Hejma své účinkování v roli porotce v první a třetí řadě soutěže Česko hledá Superstar. V roce 2009 byl porotcem v první sérii soutěže Česko Slovenská SuperStar. "Je to skvělá věc, člověk se dostane mezi mladé lidi, což je velmi okysličující. Beru to pro sebe jako přínos, nemluvě o tom, že je člověk každou chvilku v televizi, a to je dobrá reklama i pro kapelu," míní.   Mezi jeho horší zkušenosti ze světa showbyznysu lze zařadit zranění z roku 1993, kdy ho při vystoupení na náměstí v Brně napadl nožem přímo na podiu pětašedesátiletý muž a způsobil mu zranění, které si vyžádalo pobyt v nemocnici. "To jsou věci, které se při veřejném vystupování mohou stát. Nebylo v tom nic osobního, on šel původně propíchnout buben, který mu vadil. Zajímavé bylo, že jsem pak v nemocnici napsal většinu věcí na naší nejúspěšnější desku Yellow Dog, takže jsem za to všechno byl nakonec svým způsobem odměněn," směje se Hejma.   Roman Jireš dr  