 Ivančice plánují největší investici historie, půjde do kanalizace  Ivančice (Brněnsko) 6. ledna (ČTK) - Ivančice na Brněnsku připravují největší investici dosavadní městské historie. Za bezmála tři čtvrtě miliardy korun se při ní bude stavět kanalizace a opravovat a rozšiřovat čistírna odpadních vod. Na investici půjde evropská dotace 21,6 milionu eur (537 milionů korun). Smlouvu s dodavatelem má město podepsat příští týden, řekl ČTK starosta Vojtěch Adam (KSČM).   Projekt se týká měst Ivančice a Oslavany. Je součástí balíku stavebních akcí, které mají pomoci vyčistit od splaškových vod řeky Jihlavu a Svratku nad novomlýnskými nádržemi. Podle starosty budou při stavbě postupně rozkopané skoro celé Ivančice. Radnice proto bude v následujících měsících poptávat další služby - úpravy povrchu v budoucnu rozkopaných silnic a chodníků. "Nechceme jít cestou, že se to rozkope a pak se bude x let čekat," uvedl.   Ivančice a Oslavany platí ze svého 20 procent uznatelných nákladů. V případě Ivančic to činí téměř 80 milionů korun, v případě Oslavan zhruba o deset milionů korun méně. Opravu povrchů silnic a dláždění musejí města zaplatit zcela.   Ivančická radnice dosud financování svého podílu nedořešila, podle starosty ho však zaplatí z rozpočtu, který ročně činí kolem 200 milionů korun, a půjčky. Z ní starosta obavu nemá. "Pro nás bude rozhodující rok 2016, kdy budeme mít zaplacen dluh bývalého vedení z 90. let. Potom se vyrovnáme poměrně dobře i s úvěrem," dodal. Jen si chce u bank dojednat odklad splátek. Městu ze starého stošedesátimilionového dluhu zbývá doplatit 40 milionů korun.   Ivančice leží asi 30 kilometrů na jihozápad od Brna. Město má bezmála 10.000 obyvatel.   lce snm  