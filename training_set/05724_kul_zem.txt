 V tvrzi v Žumberku chystají expozici o rožmberském rybníkářství  Žumberk (Českobudějovicko) 8. ledna (ČTK) - V gotické tvrzi Žumberk na Novohradsku chystají na letní sezonu novou expozici Rožmberkové a rybníkářství v jižních Čechách a Waldviertlu. Návštěvníkům přiblíží historii rybníkářství v oblasti Třeboně a Nových Hradů. Zatím ale není jisté, zda pořadatelé získají na akci zařazenou do programu letošních Rožmberských oslav dotaci, řekla dnes ČTK mluvčí Jihočeského kraje Kateřina Koželuhová.   Jihočeské muzeum, pod něž spadá i pobočka v Žumberku, chce spolu se svým rakouským partnerem - příhraničním městem Weitrou, na projekt získat dotaci z operačního programu Evropská územní spolupráce Rakousko - Česká republika. Řídící výbor ale projekt neschválil k realizaci, rakouské straně doporučil jeho přepracování a nové předložení, vysvětlila mluvčí.   I když žádost o dotaci nebude úspěšná, výstava se podle ní na české straně uskuteční. Redukovaný projekt zaplatí Jihočeský kraj ze svého. Součástí původního měly být workshopy a katalog v jazykových mutacích. Rozpočet projektu za českou stranu je tři miliony korun. Výstava bude prezentovat unikátní předměty zejména ze sbírek Jihočeského muzea. Na její přípravě se vedle muzea budou podílet odborníci z archivů a rybářství.   Na výstavě by se návštěvníci měli seznámit s údaji o posledních Rožmbercích - Vilému a Petru Vokovi a rybniční soustavě na jejich panstvích, ale také významných rybníkářích, výlovech a transportu ryb či efektivitě obchodu. Na rakouské straně by se měli pokusit představit zajímavosti o rybníkářství v oblasti Waldviertlu se specifickým zřetelem na Weitru a okolí.   Ves Žumberk (Sonnberg) byla založena v polovině 13. století. O dvě století později tam byla vystavěna kamenná tvrz v pozdně gotickém slohu. Vystřídala řadu majitelů. V roce 1969 muzeum začalo s její rozsáhlou rekonstrukcí. Expozice v sousedství ojedinělého gotického kostela a vodní nádrže si ročně prohlédnou tisíce turistů.   mi snm  