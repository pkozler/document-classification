 Japonské děti ze zdevastovaného Išinomaki slavily svůj svátek  --------------------    Ke zpravodajství: FOTO/aktuality   --------------------    Tokio 5. května (ČTK) - Oslavy japonského Dne dětí umožnily malým obyvatelům města Išinomaki aspoň na chvíli překonat traumata z nedávného zemětřesení. Bavili je komiksoví superhrdinové i hračky, které dostaly z humanitárních sbírek. Nechyběly ani stánky se sladkostmi.   Dětské oslavy ve městě, které se stalo jedním ze symbolů devítistupňového zemětřesení a následné vlny cunami z 11. března, byly zredukovány na jediný den, i když za normálních okolností trvají týden.   Bitva mezi šikmookým modrým superhrdinou a mořskou příšerou podporovanou nindžími bojovníky znamenala pro děti z pobřežního města krátký návrat k normálnosti, napsala agentura AP.   "Je to už dlouho, co děti nebyly takto rozzářené," všimla si Jukiko Takejamaová, která přivedla své dva chlapce ve věku čtyři a šest let k hlavnímu dějišti oslav, jímž je místní muzeum.   Takejamaovi žijí v druhém patře svého domu, protože přízemí bylo zničeno. Matka většinu času tráví uklízením a utěšováním svých chlapců, kteří stále pláčou a běží se schovat do náručí, kdykoli se trochu otřese země, což je tu na denním pořádku.   Show pro děti pořádá místní Mangattan Museum, které bylo zbudováno na počest Šotaró Išinomoriho, jednoho z nejznámějších japonských kreslířů ve stylu manga.   Budova muzea ve tvaru vesmírného korábu se po cunami ocitla bez proudu a vody, ale jinak pohromu přestála a stále vyčnívá z rozvalin v centru města. "Pro místní je to symbolické místo," řekl čtyřicetiletý dobrovolník Kjótó Sugawara, jenž kvůli slavnostnímu dni pomohl uvnitř muzea zprovoznit kino. Elektřinou ho napájí malý generátor.   zdp jas    