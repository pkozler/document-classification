 IT zakázku MZe za čtvrt miliardy získala Telefónica O2  Praha 20. ledna (ČTK)- Informační systémy ministerstva zemědělství (MZe) bude letos, stejně jako v uplynulém roce, spravovat společnost Telefónica 02, která vyhrála výběrové řízení. Stát za služby zaplatí téměř čtvrt miliardy korun. Na dotaz ČTK to dnes uvedla mluvčí MZe Tereza Dvořáčková. Podle dřívějších informací se o zakázku ucházely dvě další firmy ATS - TELCOM PRAHA a T-Systems.   Výběr nového dodavatele služeb měl původně být ukončen již v polovině prosince. Společnost T-Systems však podle Dvořáčkové vznesla proti jeho výsledku u ministerstva zemědělství námitku, kterou ministerstvo následně zamítlo. Jelikož T-Systems v zákonné lhůtě nepředal námitky antimonopolnímu úřadu, uzavřelo ministerstvo s vítězem smlouvu platnou do konce letošního roku. Hodnota zakázky je 199 milionů korun bez DPH.   Podle dřívějšího vyjádření MZe má vítěz tendru v roce 2011 spravovat infrastrukturu ministerstva, na které běží celý ekonomický, personální a mzdový systém i zemědělské registry. V minulém roce totožné služby ministerstvu poskytla na základě smlouvy platné od loňského dubna do konce roku 2010 také Telefónica O2. Ministerstvo za tuto zakázku firmě zaplatí celkem 177 milionů korun bez DPH.   Některé zakázky ministerstva zemědělství z oblasti informačních technologií, v nichž zvítězila také Telefónica, provázely v minulosti kontroverze. Šlo například o nákupy informačních technologií od této firmy dohromady za více než půl miliardy korun. Ty na jaře 2009 těsně před odchodem tehdejšího ministra zemědělství Petra Gandaloviče (ODS) podepsal úřad narychlo bez veřejné soutěže. Uzavření dvou smluv přitom zakázal Úřad pro ochranu hospodářské soutěže, který začal obě zakázky prošetřovat.   Ministerstvo pak obě smlouvy nejprve vypovědělo, následně s Telefónikou, která s vypovězením nesouhlasila, podepsalo ke smlouvám dodatky. Celková cena zakázky spadla na 164 milionů korun z původních 400 milionů.   Média zpochybňovala také výběrová řízení, která krátce před koncem úřednické vlády Jana Fischera vyhlásil tehdejší šéf zemědělského resortu Jakub Šebesta. Premiér Fischer se však tehdy za Šebestu postavil a tendry označil za legitimní.   Současný ministr Ivan Fuksa (ODS) v září zastavil údajný záměr Státního zemědělského a intervenčního fondu vyměnit poskytovatele informačního systému bez řádného výběrového řízení. O výběru dodavatele systému, přes nějž ročně protékají dotace do zemědělství a příbuzných oborů za 40 miliard korun, rozhodne řádné výběrové řízení.   mjr jw  