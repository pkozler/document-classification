 Premiéři Ruska a Běloruska spor o ceny ropy nevyřešili  --------------------    Ke zpravodajství: FOTO/aktuality   --------------------    Moskva 20. ledna (ČTK) - Premiéři Ruska a Běloruska Vladimir Putin a Michail Mjasnikovič nevyřešili spor o ceny ropy, dodávky ropných produktů do Evropy se ale obnoví v následujících dnech. Mjasnikovič to řekl novinářům po dnešní moskevské schůzce s Putinem. Ruské ropné firmy přestaly zásobovat běloruské rafinerie 1. ledna poté, co se Moskva a Minsk na nových cenách nedohodly.   Tranzitu ruské ropy přes Bělorusko do Evropy se spor nedotkl. Bělorusko, jehož rafinerie mají denní kapacitu 360.000 barelů za den, ale muselo podle obchodníků snížit vývoz motorové nafty pro Evropu. Bělorusko tvrdí, že dodávky nesnížilo. Mjasnikovič řekl, že nyní budou zbývající otázky řešit místopředsedové obou vlád.   Moskva dříve prodávala Minsku ropu s výraznou slevou, v posledních letech ale usilovala o srovnání k tržním cenám. Minsk proti tomu zvyšuje poplatky, které Moskvě účtuje za tranzit ropy pro odběratele v Evropě. Ruská ropa teče do Polska a Německa přes Bělorusko trasou Družba.   Přetrvávající cenový spor je výrazem zhoršených vztahů mezi oběma sousedy. Moskvě se nelíbí ochota běloruské vlády směrem na Západ, aby si zajistila zmírnění sankcí za postoj prezidenta Alexandra Lukašenka vůči opozici a lidským právům. Putin ale uvedl, že si ruská vláda stojí za slibem, že běloruské ekonomice poskytne dotaci 4,1 miliardy dolarů prostřednictvím levnějších energií, napsala agentura Reuters.   pok jw  