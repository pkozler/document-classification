 WP: Obamu opustí mluvčí Gibbs i další spolupracovníci  Washington 5. ledna (ČTK) - Několik blízkých spolupracovníků amerického prezidenta Baracka Obamy zřejmě brzy opustí Bílý dům. O odchodu uvažuje například prezidentův mluvčí Robert Gibbs, uvedl dnes deník The Washington Post (WP). Podle listu se Obamovi spolupracovníci chtějí víc soustředit na přípravu volební kampaně pro rok 2012, kdy bude prezident usilovat o znovuzvolení.   Bílý dům spekulace o odchodu blízkých Obamových spolupracovníků oficiálně nepotvrdil. Podle kuloárních informací WP ale v brzké době Obamu opustí kromě Gibbse i poradce David Axelrod nebo zástupce personálního šéfa Bílého domu Jim Messina.   Podle deníku Gibbs zřejmě po odchodu z Bílého domu začne vystupovat v televizi, kde bude hájit Obamovy názory. List ale také nevylučuje, že by se prezidentův mluvčí mohl podílet na vytvoření politické organizace, která by zajišťovala peníze pro Obamovu volební kampaň v roce 2012.   Obdobná republikánská organizace American Crossroads podle médií v loňských volbách do Kongresu pomohla několika republikánským kandidátům k úspěchu.   Gibbsův odchod bude znamenat, že volební kampaň pro rok 2012 v podstatě už začala, napsal The Washington Post. Zároveň také potvrdí, že Obamův tým bere volby vážně a nechce zaváhat hned na začátku.   Popularita amerického prezidenta v uplynulém roce značně poklesla. V listopadových kongresových volbách potom Obamovi demokraté utrpěli výraznou porážku, když ztratili většinu ve Sněmovně reprezentantů. Ve stočlenném Senátu si ji sice udrželi, ale i zde přišli o pět křesel.   str mik  