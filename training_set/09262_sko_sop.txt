 Nezletilá slovenská záškolačka zameškala přes 600 hodin  Bratislava 31. května (ČTK) - Jedenáctiletá záškolačka z východního Slovenska zameškala podle policie od začátku tohoto školního roku bez omluvy 628 vyučovacích hodin. Dítě tak bez řádného důvodu nenavštěvovalo základní školu několik měsíců. Případ, o kterém dnes informovala policie, se v zemi řadí na špičku záškoláctví.   Za záškoláctví dětí hrozí rodičům trestní stíhání nebo odebrání potomka z péče. V případě nezletilé dívky vyšetřovatel obvinil její osmadvacetiletou matku z ohrožování mravní výchovy mládeže, za což jí hrozí vězení.   Zameškání přes 600 vyučovacích hodin bez omluvy není v zemi obvyklé. V roce 2006 policie vyšetřovala záškoláctví šestnáctileté studentky učiliště, která v jednom školním roce bezdůvodně chyběla v 636 vyučovacích hodinách.   Případy záškoláctví se vyšetřovaly i v Česku, kde za povinnou školní docházku dětí také odpovídají rodiče. V únoru policie informovala, že dva sourozenci z Liberce zameškali dohromady 322 vyučovacích hodin.   boa sva hej  