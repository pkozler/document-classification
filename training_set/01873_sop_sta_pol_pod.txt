 Podporované bydlení pro sociálně slabé se Pardubicím osvědčuje  Pardubice 11. května (ČTK) - Projekt podporovaného bydlení pro sociálně slabé lidi, který pardubický magistrát začal před zhruba třemi lety, se zatím osvědčuje. Žádná z rodin, které do něj byly zařazeny, z něj zatím nevypadla, řekl ČTK Radek Flosman z odboru komunitních služeb. Projekt jim pomáhá dostat se z městských ubytoven nejdříve do sociálních bytů v Husově ulici, později i do standardních městských bytů.   V první fázi město poskytlo byty v Husově ulici šesti sociálně slabým rodinám. Dvě z nich později získaly běžný městský byt na sídlišti Polabiny, místo nich se do Husovy ulice nastěhovali další lidé. V druhé etapě radnice projekt rozšířila o dalších šest rodin. Většina nájemníků patří k romskému etniku.   "Zatím se v programu všichni drží. Na rodiny mimo Husovu nemáme žádné stížnosti okolí, platí nájem, starají se o děti, takže je všechno v pořádku. U ostatních se občas problémy vyskytnou, ale vždycky se je podařilo vyřešit," uvedl Flosman. Pokud například rodina přechodně neměla na nájemné, domluvila si s městem sama splátkový kalendář.   Aby rodiny mohly užívat byty v Husově ulici či běžné městské byty musí dodržovat mnoho podmínek. Neměly by mít možnost vlastního ubytování, nesmí mít vůči radnici dluhy, musí mít zaměstnání nebo vykonávají veřejnou službu, spolupracující na rekvalifikačních kurzech úřadu práce či pečující o osobu blízkou. Přednostně vybíralo město ty, kteří dosud neměli možnost samostatného bydlení, rodiny posílající děti do školy, případně spolupracující s terénními pracovníky.   V objektu v Husově ulici byli také pro každý vchod ustanoveni dobrovolní domovníci z řad nájemníků, pokud by se osvědčili, v budoucnu by mohli být i honorováni nebo by získali slevu na nájemném. "Během několika měsíců, zřejmě po letních prázdninách, chceme z lidí zařazených do programu poslat některé rodiny do běžných městských bytů, budou-li volné. Určitě budeme v programu v současném rozsahu pokračovat," řekl Flosman.     dos snm  