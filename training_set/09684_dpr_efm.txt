 Tržby Eurotunnelu ve čtvrtletí stouply o 29 procent  Paříž 18. ledna (ČTK) - Společnosti Eurotunnel, která provozuje železniční spojení pod Lamanšským průlivem, vzrostly v posledním loňském čtvrtletí tržby o 29 procent na 187 milionů eur (4,5 miliardy Kč). Firmě pomohl nárůst přepravených nákladních vozů o 35 procent. Uvedla to společnost v dnešním prohlášení.   Kyvadlové vlaky převezly ve čtvrtletí celkem 305.100 nákladních vozů a 455.121 osobních vozů, motocyklů a karavanů. Špatné počasí ve čtvrtletí snížilo přepravu osobních aut o pět procent a mírně omezilo i provoz osobních vlaků Eurostar tunelem. Eurostar musel kvůli sněhu zrušit některé spoje.   "Extrémně špatné počasí v prosinci 2010 mělo výrazný dopad na silnice vedoucí k a z terminálů a omezení rychlosti vlaků Eurostar postihlo objem za celý měsíc, který by jinak byl ještě lepší," uvedla firma v prohlášení. Počasí však postihlo i provozovatele letišť a letecké společnosti. Kvůli velkým mrazům a sněhu byla v některých evropských městech zavřená letiště. Na několik dní zůstalo částečně zavřené i londýnské letiště Heathrow, uvedla agentura Reuters.   Firmu Eurotunnel provázely od spuštění projektu koncem 80. let potíže. Náklady na vyhloubení padesátikilometrového tunelu mezi Francií a Británii překročily původní odhady, zatímco přeprava v tunelu po jeho otevření v roce 1994 za prognózami zaostávala. V roce 2007 proto firma uzavřela dohodu o restrukturalizaci dluhu, která zachránila podnik před bankrotem a snížila jeho zadlužení na polovinu z původních devíti miliard eur. Ve stejném roce se společnost poprvé dostala do černých čísel a o rok později oznámila, že poprvé ve své historii vyplatí dividendu.   irl vju  