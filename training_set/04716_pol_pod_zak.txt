 Komunální volby se v minulosti opakovaly například i v Havířově  Praha 25. ledna (ČTK) - Krupka na Teplicku, kde se budou z rozhodnutí Ústavního soudu pravděpodobně opakovat loňské komunální volby, bude již pátou obcí, ve které se voliči musí vydat k urnám podruhé. Loňské komunální volby se již počátkem ledna opakovaly ve čtyřech obcích. Obdobná situace byla i po volbách v roce 2006, kdy se kvůli rozhodnutí soudu konaly opakované komunální volby v sedmi obcích včetně osmdesátitisícového Havířova.   Z letošních pěti případů opakování voleb bylo čtyřikrát důvodem kupování hlasů a svážení voličů, pouze v případě Starého Plzence byla pro krajský soud důvodem pro zneplatnění voleb neoprávněná kandidatura dvou kandidátů, kteří neměli ke dni voleb v obci trvalé bydliště. Kvůli kupování hlasů se volby opakovaly 8. ledna v Českém Těšíně, v jednom z okrsků v Roudnici nad Labem a v Jirkově na Chomutovsku. Například v Českém Těšíně se i při opakovaných volbách objevila svědectví o údajném kupčení s hlasy.   Podezření z nakupování hlasů se objevilo hned po říjnových volbách i v Krupce. Krajský soud v Ústí nad Labem nařídil opakování voleb v části okrsků Krupky, důvodem však nebylo kupčení s hlasy, ale nepovolená agitace. Ústavní soud poté opakované hlasování odložil.   V roce 2006 se kvůli rozhodnutí soudu konaly opakované komunální volby v šesti obcích, rozhodovalo se však o složení osmi radnic, neboť voliči z jednoho okrsku v brněnském Králově Poli vybírali místní i městské zastupitelstvo. Největším z míst, kde se volilo znovu, byl Havířov na Karvinsku. Některé volební komise zde započítávaly hlasy pro zastřeleného náměstka primátorky Martina Balšána na kandidátce ČSSD.   Znovu se volilo například také v mosteckém sídlišti Chanov, kde podle soudu vítězné Sdružení Mostečané Mostu během voleb porušilo zákaz volební agitace. Voliči šli znovu k urnám i v Hradčanech na Nymbursku, Drslavicích na Prachaticku, Jiřetíně pod Bukovou na Jablonecku a Řídelově na Jihlavsku, převážně kvůli chybám při sčítání hlasů.   Volby byly v roce 2006 zpochybněny na více místech. Například v Praze městský soud zrušil platnost voleb v jednom z volebních obvodů Prahy 4 a v dalším obvodu Prahy 10, neboť zde okrskové komise špatně sečetly hlasy v neprospěch ČSSD, nové volby se však nekonaly. Ústavní soud nakonec rozhodl, že stačí nový přepočet hlasů a nové rozdělení křesel v zastupitelstvech. Až rok a půl po volbách Ústavní soud definitivně rozhodl o tom, že volby se nemusí opakovat v městské části Brna Starý Lískovec.   sat rmi mol  