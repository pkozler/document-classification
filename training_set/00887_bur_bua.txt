 Pražská burza klesla, dolů ji táhnou především akcie NWR a ČEZ  Praha 24. ledna (ČTK) - Pražský akciový trh dopoledne ztrácel, hlavní index PX kolem 11:10 odepsal 0,69 procenta na 1259,4 bodu. Burzu táhnou dolů především akcie těžařské NWR a energetické společnosti ČEZ. Nedaří se ani bankovním emisím, vyplývá z výsledků burzy.   Podle makléře Patria Finance Pavola Mokoše investoři na pražské burze v úvodu týdne vybírají zisky, když index PX přidal v minulém týdnu přes dvě procenta. Indexy nákupních manažerů PMI v eurozóně za leden sice ukazují na další zlepšování především v sektoru služeb, ale investoři dávají zatím přednost výběru zisků, uvedl.   Cenné papíry NWR, které byly v úvodu roku hlavním tahounem růstu na pražské burze, oslabily dopoledne o 1,71 procenta na 275,30 korun. Mokoš přitom zmínil, že analytici UniCredit na titulu zvýšili cílovou cenu na nových 303 korun za akcii z dosavadních 237 Kč s doporučením ponechaným na stupni "držet".   Část pátečních zisků odevzdaly akcie ČEZ. Dopoledne klesaly o 0,63 procenta na 873,50 Kč.   Akciím Erste Bank nepomáhá ani zvýšené doporučení od analytiků Bank of America/Merrill Lynch, kteří zvýšili cílovou cenu pro akcie této banky na 42 eur (1019 Kč) z 33 eur (801 Kč), poznamenal Mokoš. Dopoledne oslabily o 0,86 procenta na 881 Kč. Cenné papíry Komerční banky odepsaly 0,75 procenta na 4345 korun.   Kolem dvou procent odepsaly cenné papíry mediální CME a technologické firmy KIT digital.   Naopak více než jedno procento si připsaly akcie tabákové společnosti Philip Morris ČR a sítě autobazarů AAA Auto. V černých číslech se obchodovaly ještě cenné papíry petrochemického holdingu Unipetrol, textilky Pegas Nonwovens a sázkové společnosti Fortuna.     V systému SPAD pro nejvíce obchodované emise byly do 11:10 uzavřeny obchody za více než 430 milionů korun, z toho s akciemi ČEZ přesáhly 188 milionů korun.   fsl mha  