 Bělorusové protestují proti zdražování, vykupují cigarety  Doplnili jsme v 1. a 2. odstavci Lukašenkovo nařízení, že se ceny benzinu zvyšovat nebudou.   --------------------    Minsk 8. června (ČTK) - Na běloruskou veřejnost stále víc doléhají následky měnové krize, která v minulých týdnech vedla ke znehodnocení běloruského rublu a k vážným výpadkům v zásobování. V Minsku kvůli chystanému zdražování z obchodů prakticky zmizely cigarety, po zdražení benzinu o třetinu uspořádali v noci na dnešek řidiči v centru hlavního města protest. Jeho organizátoři dnes stanuli před soudem. Prezident Alexandr Lukašenko ale na protesty reagoval nařízením, že cena nejdražšího benzinu nesmí překročit 4500 běloruských rublů (asi 15 korun).   Ceny benzinu, ještě donedávna dotované a ve srovnání s Evropou extrémně nízké, se v poslední době prudce zvýšily. Letos se uskutečnily už čtyři cenové úpravy, naposledy koncem května zdražil benzin o čtvrtinu. Po úterním zdražení o dalších 31 procent cena dosáhla asi 5800 běloruských rublů (20 korun) za litr. Na většině čerpacích stanic je navíc benzin na příděl. Lukašenko ale po protestech posledních dnů dnes zvýšení cen benzinu zrušil. "Pojďme se dohodnout, že benzin od zítřka bude u čerpacích stanic stát maximálně 4500 běloruských rublů," řekl prezident podle své tiskové služby na zasedání vlády.   Řidiči se během úterý dohodli na uspořádání protestní akce Stop benzin. Se svými vozy večer vyjeli do centra hlavního města a demonstrativně pomalou jízdou a svými klaksony dávali najevo nespokojenost. Podle ruských novinářů akce vyvolala solidární projevy chodců, kteří kolonám vozidel tleskali. Už v pondělí se podobná akce konala v Mogilevu, Brestu a Gomelu.   Policie později organizátory minské akce zadržela a dnes stanuli před soudem. Ve zrychleném řízení dostali peněžité tresty ve výši do 700.000 běloruských rublů (2300 korun).   Od dnešního dne v Bělorusku zdražily i cigarety, a to až o 60 procent. Zboží v trafikách je málo, protože nedostatek deviz brání jeho většímu dovozu a kuřáci se navíc z obavy před zdražováním předzásobili. Vzrostly i ceny některých potravin, například vepřového masa o deset procent.   Bělorusko letos na jaře prošlo prudkou měnovou krizí, která vyvolala devalvaci běloruského rublu o 56 procent. Za prvních pět měsíců letošního roku zaznamenala země dvacetiprocentní inflaci, valutové rezervy státu se ve srovnání s loňským říjnem snížily na polovinu. Podle agentury AFP čelí běloruská ekonomika nejvážnější krizi od příchodu Lukašenka k moci před 17 lety.   jf jas mik  