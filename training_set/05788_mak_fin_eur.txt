 Půjčky firmám v zemích eurozóny v prosinci překvapivě klesly  Frankfurt 28. ledna (ČTK) - Půjčky firmám v zemích eurozóny v prosinci překvapivě klesly, a naděje na oživování hospodářského růstu regionu se tak o něco komplikují. Data Evropské centrální banky (ECB) dnes ukázala, že firemní úvěry se snížily o 24 miliard eur (asi 582 miliard Kč), když v listopadu o osm miliard eur vzrostly. Meziročně se tak v prosinci snížily o 0,2 procenta.   Celkové půjčky soukromému sektoru za rok do prosince vzrostly o 1,9 procenta, zatímco ekonomové očekávali nárůst o 2,2 procenta. Proti dvěma procentům z listopadu se tak růst zmírnil.   Zlepšení trendu ale vykazují půjčky majitelům domů, které ekonomům slouží jako ukazatel budoucího vývoje v poskytování úvěrů. Vzrostly poskytnuté hypotéky i celkové půjčky domácnostem.   Údaje také ukazují absenci výraznějších tlaků na růst cen v eurozóně. Je to v souladu s očekáváním ekonomů, že ECB nebude během roku zvyšovat úrokové sazby.   Tříměsíční klouzavý průměr nárůstu měnové zásoby M3 byl 1,6 procenta a je pod referenční mírou 4,5 procenta, nad níž ECB považuje cenovou stabilitu za ohroženou ve střednědobém výhledu.   Měnová zásoba M3 na roční bázi stoupla o 1,7 procenta proti revidovaným 2,1 procenta za listopad. Jde o měřítko dostupné hotovosti na výdaje a ECB ho považuje za předstihový indikátor inflace, napsala agentura Reuters.   pok dvd      