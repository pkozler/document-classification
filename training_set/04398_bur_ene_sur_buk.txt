 Goldman Sachs: Ropa může do roka zdolat letošní rekord  Londýn 6. května (ČTK) - Současný propad cen ropy ještě nemusí být u konce a je možné, že cena se ještě sníží. Později se ale vrátí k růstu a začátkem příštího roku by mohla být i na vyšší úrovni, než činily nedávné letošní rekordy. Předpovídají to analytici vlivné investiční banky Goldman Sachs, podle nichž se o růst ceny postarají napjaté dodávky. Goldman už v minulosti správně předpověděl několik cenových výkyvů.   "Je důležité zdůraznit, že i když ropa ustupuje z nedávných rekordů, my očekáváme, že do příštího roku se na tyto rekordy vrátí, anebo je i překročí," uvedl analytický tým. Goldman je přesvědčen, že katalyzátorem k propadu cen byla souhra více faktorů, hlavně horší ekonomická data a vyšší zásoby suroviny v USA.   Nerovnováha mezi nabídkou a poptávkou po ropě by mohla být v nepříliš vzdálené budoucnosti tak výrazná, že by se mohly vytvořit podmínky pro silný růst cen. Nynější pokles cen podle analytiků patrně odstranil velkou část rizikové prémie, takže prostor pro další pokles cen už asi nebude moc velký.   Ropa během posledních dvou dnů zlevnila až o 14 procent. Například barel severomořské ropy Brent se ve čtvrtek ještě prodával za zhruba 120 dolarů, po zhruba desetiprocentním poklesu na 109 dolarů ale cena dnes pokračovala v propadu a dostala se až na 105 dolarů. Goldman Sachs už výraznou cenovou korekci, která trh zasáhla tento týden, předpověděl v dubnu.   Jakmile analytici Goldman Sachs dnešní zprávu vydali, barel ropy zdražil asi o jeden dolar. Ropa tak smazala část ztrát, které utrpěla během dne. Goldman Sachs patří k nejvlivnějším hráčům na trhu komodit a vedle ropy už její analytici správně předpověděli například i růst cen zlata. Vliv banky je ale do určité míry dán i její velikostí.   spr vju  