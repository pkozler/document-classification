 Na jihu USA byl zaznamenán další masový úhyn ptáků  Washington 5. ledna (ČTK) - Ve Spojených státech byl zaznamenán v krátké době už druhý záhadný úhyn ptáků, kteří doslova popadali z nebe. Poblíž Baton Rouge, hlavního města jižního státu Louisiana, bylo nalezeno na 450 mrtvých opeřenců. Podle agentury AP místní ochránci přírody tvrdí, že alespoň někteří z uhynulých ptáků vletěli do rozvodů elektřiny.   Louisianská média v úterý napsala, že stovky uhynulých ptáků se našly v pondělí u obce Pointe Coupee ve státě Louisiana na polní cestě. Veterinář Jim LaCour řekl, že uhynulí vlhovci, špačci a kosi měli polámaná křídla a kosti. Někteří měli zlomená křídla, ale žili.   Po Novém roce svět obletěla zpráva o silvestrovském případu, kdy v městečku Beebe ve státě Arkansas, asi 500 kilometrů severně od Pointe Coupee, uhynulo a na zem popadalo přes 3000 kosů. Státní veterináři ve své předběžné zprávě vylučují, že by tito ptáci druhu vlhovec červenokřídlý uhynuli na následky nemoci nebo nákazy.   Sílí naopak podezření, že ptáky vyděsila silvestrovská pyrotechnika, a ti tak zcela ztratili orientaci. Padající ptáci vráželi do sloupů veřejného osvětlení, do vozidel i do lidí nebo vzájemně jeden do druhého. Někteří letěli z nebe kolmo přímo do země.   zdp      