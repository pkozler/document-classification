 V Praze dnes zahájí turné slovenská punkrocková skupina Inekafe  Praha 11. ledna (ČTK) - V pražském Paláci Akropolis dnes zahájí své turné slovenská punkrocková skupina Inekafe. O sérii 15 koncertů během 20 dnů v Praze, Brně, Banské Bystrici, Košicích a Bratislavě je velký zájem, na řadě míst již hlásí vyprodané sály.   Skupina Inekafe vystupuje jen zřídka, před časem se rozešla, protože její lídr Vratko Rohoň se rozhodl místo hudby věnovat svému civilnímu povolání dopravního pilota. Zbývající členové odmítli nabídku, aby byl nahrazen jiným zpěvákem. Jediným koncertem skupiny v Česku v loňském roce bylo květnové vystoupení na open festivalu Iný Fest na Výstavišti.   Za svou kariéru skupina Inekafe (nebo také Iné Kafe) odehrála přes 800 koncertů a prodala více než 90.000 nosičů.   Kapela vznikla v roce 1995. Jejími nejúspěšnějšími alby se staly popověji laděné nahrávky Je tu niekto? a Príbeh, které byly obě oceněny platinovou deskou za prodej více než 20.000 kusů.   jir jnd  