 Krasobruslař Březina bude na ME útočit na zlato  --------------------    Ke zpravodajství: FOTO/aktuality   --------------------    Bern 29. ledna (ČTK) - Krasobruslař Michal Březina dnes na mistrovství Evropy v Bernu může zaútočit na titul. Dvacetiletý český reprezentant je druhý po krátkém programu, v němž nestačil jen na Francouze Florenta Amodia. Tomáš Verner skončil pátý, ale před volnými jízdami má jen minimální ztrátu na medailové pozice.   Březina, jenž kvůli operaci třísel přišel o polovinu sezony, se v Bernu předvedl ve formě, která ho loni katapultovala do světové špičky. V krátkém programu oslnil hned úvodním vysokým trojitým axelem a s podobnou lehkostí zvládl i všechny ostatní skoky.   Naplnit se stále může sen o dvou českých krasobruslařích na stupních vítězů. Čtyřiadvacetiletý Verner, mistr Evropy z roku 2008, totiž sice v krátkém programu spadl při trojitém axelu, ale díky vůbec nejvyšším známkám za programové komponenty se udržel v kontaktu s nejlepšími.   Volné jízdy mužů začnou v 18:15, přímý televizní přenos na ČT4 poběží od 20:30.   nkr ohr  