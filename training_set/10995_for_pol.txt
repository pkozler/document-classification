 Obamova popularita začala stoupat, podporuje ho 53 procent lidí  Washington 18. ledna (ČTK) - Popularita amerického prezidenta Baracka Obamy se po několika měsících pozvolného klesání začala znovu zvyšovat. Pozitivně ho nyní hodnotí 53 procent Američanů, o pět procentních bodů víc než v prosinci. Zvýšil se také podíl lidí, kteří Obamu považují za silného vůdce schopného vypořádat se s krizovými situacemi. Ukázal to dnes zveřejněný průzkum veřejného mínění vypracovaný pro televizní stanici CNN.   Na zvýšení Obamovy popularity se podle CNN podepsaly zejména úspěchy prezidentových demokratů na loňské závěrečné schůzi Kongresu. Americký Senát v prosinci ratifikoval smlouvu START o omezení jaderných arzenálů USA a Ruska, demokratům se také podařilo zrušit armádní pravidlo, které omezovalo otevřenou službu homosexuálů v armádě. Obama se rovněž dohodl s republikány na kompromisu ohledně daňových úlev.   Obamova popularita roste zejména mezi Američany, kteří nejsou jednoznačnými příznivci jedné nebo druhé strany. Prezidentovu politiku nyní kladně hodnotí 56 procent nezávislých, v prosinci to bylo jen 41 procent. Mezi republikány a demokraty zůstává Obamova popularita na stejné úrovni.   Průzkum také ukázal, že 59 procent Američanů věří, že Obama dokáže zvládat krize. To je o šest procentních bodů víc než loni. Za silného a rozhodného vůdce ho označuje 57 procent dotázaných, což je proti lednu 2010 zvýšení o čtyři procentní body.   "Může to naznačovat, že veřejnost vnímá Obamu jako víc 'prezidentského' díky jeho reakci na tragické události v Tucsonu," řekl analytik CNN Keating Holland.   V arizonském Tucsonu spáchal 8. ledna dvaadvacetiletý muž atentát na kongresmanku Gabrielle Giffordsovou. Při útoku zastřelil šest lidí a zranil 14 dalších, včetně političky. Obama v Tucsonu přednesl smuteční řeč a jeho projev vyvolal kladné ohlasy i u republikánských komentátorů.   Obama začíná svůj třetí rok v Bílém domě s popularitou o šest procentních bodů vyšší, než měl ve stejném okamžiku svého prezidentského působení Bill Clinton. Rozdíl vůči Ronaldu Reaganovi je dokonce 16 procentních bodů. Obama, stejně jako oba tito prezidenti, utrpěl po dvou letech působení v úřadě velkou porážku ve volbách do Kongresu. Nyní doufá, že se mu podaří stejně jako Reaganovi a Clintonovi obhájit mandát.   str mik  