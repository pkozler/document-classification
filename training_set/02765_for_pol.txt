 Do venezuelského parlamentu se po pěti letech vrátila opozice  Caracas 5. ledna (ČTK) - Do venezuelského parlamentu se dnes po pětileté přestávce vrátila opozice, ale bez větších šancí výrazněji ovlivnit levicový kurs populistického prezidenta Huga Cháveze. Dosluhující parlament, který Chávezovi lidé zcela ovládali, mu totiž na poslední chvíli schválil na půldruhého roku mimořádné pravomoci a možnost vládnout dekrety.   Opozice, která volby před pěti lety bojkotovala, získala ve volbách na sklonku minulého roku 67 ze 165 parlamentních křesel. To by jí mělo dávat možnost zabránit přijetí základních zákonů, které vyžadují dvoutřetinovou většinu. Zvláštní pravomoci pro Cháveze to ale do léta 2012 zpochybňují. Opozice přesto doufá, že bude moci běh věcí ovlivňovat.   Na zahajovacím zasedání se oba tábory velmi prudce střetly. Zatímco Chávezovi příznivci označovali opozičníky za "kontrarevolucionáře" a "lokaje imperialismu", opoziční poslanci označili udělení mimořádných pravomocí prezidentovi za "státní převrat, který má za cíl nastolit ve Venezuele komunistický systém".   Zahájení činnost parlamentu v novém složení doprovázely bouřlivé manifestace stoupenců obou stran v ulicích Caracasu. Agentury ale neinformují o žádných násilných střetech.   pz mtw  