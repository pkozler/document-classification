 Firmě Lumius loni vzrostly tržby o třetinu na osm miliard Kč  Praha 11. ledna (ČTK) - Tuzemský obchodník s elektřinou a plynem Lumius odhaduje, že v loňském roce utržil osm miliard korun. Proti roku 2009 to představuje růst tržeb o dvě miliardy Kč. Zákazníkům firma loni dodala 3,4 terawatthodiny plynu a 2,4 TWh elektřiny. Sdělila to dnes mediální zástupkyně Lumiusu Liběna Nová. O předpokládaném zisku firma neinformovala.   "Rapidní nárůst plynu byl po uvolnění trhu s touto komoditou očekávaný, firmy ho obecně spotřebovávají více než elektřinu. Naši zákazníci v roce 2010 odebrali o 2,3 TWh plynu více než v roce 2009. Objem dodané elektřiny by měl stoupnout o 500 GWh," uvedl Miloň Vojnar, obchodní ředitel Lumiusu.   Společnost Lumius vznikla v roce 2002. Mezi významné odběratele firmy patří například Správa Pražského hradu, Národní divadlo či Národní galerie.   Lumius letos získal zpět kontrolu nad svým obchodním podílem, který předloni zastavil ve prospěch společnosti ČEZ kvůli zajištění nákupu elektřiny.   lko vju  