 Počasí je podle jihomoravských silničářů pro cesty likvidační  Brno 3. ledna (ČTK) - Letošní zima je podle jihomoravských silničářů pro vozovky v kraji likvidační. Střídání mrazu s oblevou způsobuje, že se asfalt trhá a tvoří se v něm díry. Například na trase Brno-Znojmo jsou výtluky tak hluboké, že si tam neopatrný řidič může urazit kolo, řekl dnes novinářům Alois Vybíral ze Správy a údržby silnic Jihomoravského kraje (SÚS). Silničáři dosud spotřebovali 11.300 tun soli. Rekordní spotřeba za sezonu činí 25.000 tun.   "Jen za jeden týden na přelomu listopadu a prosince jsme spotřebovali 4850 tun soli. To za 20 let, co jsem u SÚS, nepamatuji," řekl Vybíral. Podle něj už dnes silničáři záplatují v kraji díry na silnicích. "Používáme plynovou bombu, hořák, silnici nahřejeme a díru zakryjeme studenou balenou (směsí) a věříme, že aspoň tu zimu to přežije," podotkl.   Vybíral věří tomu, že zbývající část zimy nebude tak prudká a s tolika výkyvy počasí. Že by silničářům došla sůl, se nebojí. Silničáři sezonu zahájili s plnými sklady a postupně je doplňují. Na odběr posypového materiálu mají smlouvy s dodavatelem. Kdyby prý bylo nejhůř a sůl došla i u prodejců, změní kraj dočasně plán údržby. Na méně frekventované úseky by pak pak silničáři aplikovali místo soli štěrk či písek.   Na celoroční údržbu silnic cestáři mají 550 milionů korun, z toho za zimní údržbu obvykle vydají od 180 do 220 milionů korun. Případná dlouhá a náročná zima by tak znamenalo, že méně peněz zbude na léto, řekl Vybíral. Letní údržba zahrnuje nejen opravu rozbitých úseků, ale i svodidel, směrových sloupků, instalaci značek a sekání trávy v krajnicích.   Jihomoravští silničáři mají ve správě zhruba 4500 kilometrů silnic. Opravu by potřebovalo podle Vybírala na 2000 kilometrů.   lce snm  