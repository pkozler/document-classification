 USA a Čína hodlají spolupracovat navzdory rozdílům  --------------------    Ke zpravodajství: FOTO/aktuality   V posledním odstavci jsme doplnili informace o večeři v Bílém domě.   --------------------    Washington 19. ledna (zpravodaj ČTK) - Spojené státy a Čína chtějí spolupracovat navzdory vzájemným rozporům a rozdílům. Vyplynulo to z dnešní schůzky prezidentů Baracka Obamy a Chu Ťin-tchaa ve Washingtonu. Dohodli se například na větší ekonomické spolupráci obou zemí; Čína nakoupí americké zboží a služby za 45 miliard dolarů. Peking také přislíbil, že odstraní překážky pro americké firmy, které budou usilovat o čínské vládní zakázky.   "Budeme spolupracovat se Spojenými státy a dalšími zeměmi na tom, abychom účinně reagovali na globální výzvy, jako je změna klimatu, terorismus, mezinárodní zločin, energie a bezpečnost zdrojů, potravinová bezpečnost, veřejné zdraví a vážné národní katastrofy," uvedl rovněž Chu na společné tiskové konferenci po jednání.   Podle Obamy existují problémy, při jejichž řešení si obě země nevystačí s vlastními silami a budou spolupracovat. Příkladem může být společný postup při přijetí nedávných sankcí proti íránskému režimu kvůli jeho jadernému programu, který Spojené státy dlouhodobě znepokojuje.   "V jiných oblastech budeme soutěžit. Bude to zdravá konkurence, která bude obě země nutit k inovacím a větší konkurenceschopnosti. Takto si představuji vztah Spojených států a Číny v 21. století a je to také vztah, ve kterém jsme pokročili dnes," sdělil americký prezident. Již dříve řekl, že tento vztah považuje za určující pro toto století.     Obama se dnes nečekaně jasně vyjádřil k dodržování lidských práv v Číně. Obě země se podle něj dohodly, že o této věci budou dále diskutovat. Šéf Bílého domu podotkl, že uznává odlišný vývoj Číny i její politický systém. Lidská práva ale považuje za něco, co tyto rozdíly přesahuje, a hodlá na ně Peking nadále upozorňovat. Uvedl také, že nezpochybňuje čínský nárok na Tiber, podporuje ale dialog čínského vedení s tibetským duchovním vůdcem dalajlamou.   Na tiskové konferenci se dlouho zdálo, že Chu, který s tiskem běžně nemluví, na otázku na lidská práva nebude reagovat. Nakonec se ale po opakovaném dotazu ukázalo, že mlčí kvůli problémům s překladem, které k návštěvám čínských politiků ve Washingtonu patří již skoro tradičně.   Čínský prezident tak nakonec odpověděl. Mimo jiné řekl, že Čína ohledně lidských práv urazila hodně cesty, že ji také mnoho práce čeká. Peking ale podle něj má zájem na tom, aby se situace v zemi v tomto ohledu zlepšovala. Na špatnou situaci ohledně lidských práv v Číně během návštěvy upozorňovali demonstranti před Bílým domem, kteří nabádali Obamu, aby čínskému režimu nevěřil.   Kromě lidských práv a ekonomické spolupráce dnes spolu oba státníci jednali i o bezpečnostních tématech. Zejména o situaci na Korejském poloostrově, kde kvůli jadernému programu KLDR a jejím útokům na Jižní Koreu panuje napětí. Obama se vyslovil pro demilitarizaci oblasti. Obě země se podle něj dohodly, že KLDR se musí zdržet dalších provokací. Americký prezident také poděkoval Číně za její podporu nedávnému referendu v jižním Súdánu.   Obama na svého čínského kolegu tlačil kvůli kurzu čínské měny. Američané jüan již delší dobu považují za uměle podhodnocený, což zvýhodňuje čínské vývozce. Šéf Bílého domu dnes řekl, že by Peking měl svou měnu uvést do běžných tržných podmínek.   Zároveň ale uznal, že i Spojené státy musejí změnit svou ekonomiku. Nadále podle něj není udržitelný systém, kdy si země půjčovala od celého světa, aby měla na svou spotřebu, a zároveň nevyráběla dost vlastního zboží. Podle Obamy tak USA přispěly ke globálním nerovnováhám.   Chu je nyní ve Spojených státech na čtyřdenní cestě, kterou zahájil v úterý. Po dnešním dopoledním jednání s Obamou má nyní na programu oběd na americkém ministerstvu zahraničí. Večer se pak vrátí do Bílého domu, kde jej americký prezident bude hostit na státní večeři, což je v diplomatickém protokolu vysoká pocta.   Vystoupí na ní například jazzoví hudebníci Peter Martin a Herbie Hancock. Mezi pozvanými je i hvězda akčních filmů Jackie Chan. Jde o teprve třetí státní večeři, kterou Obama pořádá. Na předchozích dvou hostil indického premiéra Manmóhana Singha a mexického prezidenta Felipa Calderóna.     fcz šeb  