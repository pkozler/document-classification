 Osm arktických zemí přijímá pravidla hry pro ohroženou Arktidu  Nuuk 12. května (ČTK) - Ministři zahraničí osmi zemí hraničících se Severním ledovým oceánem, včetně USA, Kanady a Ruska, mají dnes na schůzce v grónském Nuuku přijmout pravidla pro využívání Arktidy. Očekává se, že účastníci podepíší dohodu o ochraně polárních moří, která by definovala jednotlivé oblasti průzkumu. Jde o to, jak skloubit hospodářské využití regionu s ochranou jeho životního prostředí, v současnosti silně ohrožovaného změnami klimatu.   Šéfové diplomacií USA, Kanady, Dánska, Finska, Islandu, Norska, Ruska a Švédska přijmou zásady pro těžbu ropy, uhlí a rud, pro rybolov a dokonce i pro turistiku v severském regionu. Své zájmy tam budou obhajovat i zástupci Eskymáků, původního obyvatelstva arktických oblastí.   Podle amerických geologů by se v arktickém prostoru mohlo nacházet 13 procent ještě neobjevených světových zásob ropy a 30 procent světových zásob zemního plynu. Celkem by v regionu mohla být až čtvrtina světových zásob ropy a plynu. Právě nynější výrazné tání arktického ledu zpřístupňuje stále více oblastí, kam byl v minulosti přístup prakticky nemožný.   ik mik  