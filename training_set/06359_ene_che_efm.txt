 Novým mluvčím ČEZ je Alexandr Koráb  Praha 6. ledna (ČTK) - Na pozici nového tiskového mluvčího Skupiny ČEZ na začátku ledna nastoupil Alexandr Koráb (46), který nahradil Martina Pavlíčka. Na starosti bude mít koordinaci komunikace především tuzemských projektů Skupiny ČEZ. Pavlíček odešel do petrochemické společnosti Unipetrol. Informoval o tom dnes vedoucí mediálního odboru ČEZ Ladislav Kříž.   Koráb podle Kříže převezme odpovědnost například za komunikační aktivity ČEZ v rámci středočeského regionu. Bude se věnovat také inovativním projektům FutureMotion či výstavbě paroplynových zdrojů.   Koráb působil čtyři roky v pozici vedoucího oddělení vnějších vztahů kanceláře starosty Městské části Praha 1, kde zároveň plnil funkci tiskového mluvčího. Před tím mimo jiné pracoval jako redaktor, vedoucí vydání a dramaturg v televizi Nova a České televizi. Absolvoval magisterské studium historie na Filozofické fakultě Univerzity Karlovy.   Pavlíček ze společnosti ČEZ odešel pracovat do společnosti Unipetrol, kde je ředitelem firemní komunikace. V této pozici nahradil Blanku Růžičkovou, která nyní působí v časopisu Euro.   lko vju  