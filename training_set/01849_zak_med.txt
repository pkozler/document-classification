 Prokurátor žádá za vraždu advokáta a novinářky doživotí a 20 let  Moskva 5. května (zpravodaj ČTK) - Státní žalobce na ostře sledovaném procesu s dvojící ruských nacionalistů obžalovaných z vraždy známého advokáta a mladé novinářky dnes navrhl soudu, aby Nikitu Tichonova odsoudil na doživotí a jeho partnerku Jevgeniji Chasisovou k 20 letům vězení. Trest by soud měl vynést v pátek. Porota už dříve shledala dvojici vinnými z vraždy.   Advokát Stanislav Markelov (34) a novinářka Anastasija Baburovová (25) byli zastřeleni za bílého dne na moskevské ulici 19. ledna 2009, kdy společně odcházeli z tiskové konference. Vrah nejprve střelil advokáta do týlu, pak do něj znovu vypálil, když už ležel na zemi. Mezitím postřelil i novinářku, která posléze zraněním podlehla.   Případ vyvolal veliký ohlas. Markelov proslul i odhalováním zločinů ruské armády v Čečensku a angažoval se i v dalších citlivých otázkách, takže si nadělal spoustu mocných nepřátel. Nakonec kriminalisté vypátrali podezřelé v prostředí ruských nacionalistů, kteří se prý advokátovi mstili za snahu dostat do vězení pachatele vraždy jednoho antifašisty.   Tichonov se po zatčení předloni v listopadu k vraždě přiznal; dívku prý zastřelil jen proto, aby zlikvidoval svědkyni. Posléze však doznání odvolal, bylo prý vynuceno pod nátlakem. Před soudem vinu popřel, stejně tak jeho partnerka. Nicméně Tichonov připustil, že na dobu vraždy nemá alibi a že vražedná zbraň se našla v jeho bytě; prý pistoli dostal od známého k opravě, ale nestačil ji vrátit.   Ještě před vynesením verdiktu se oba obžalovaní pokusili o sebevraždu, ale vyvázli bez vážnější újmy. V médiích se dočkali i přezdívek "Bonnie a Clyde" kvůli spolčení v lásce i zločinu ve stylu americké gangsterské dvojice, jejíž příběh se posmrtně dočkal zvěčnění na stříbrném plátně v podobě kultovního melodramatu.   Obhajoba již dříve dala najevo, že se proti rozsudku odvolá.   msk mik  