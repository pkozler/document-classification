 Čtvrtletní zisk Deutsche Telekom klesl o více než třetinu  Berlín 6. května (ČTK) - Čistý zisk německého telekomunikačního gigantu Deutsche Telekom v prvním čtvrtletí klesl o více než třetinu na 480 milionů eur (11,6 miliardy Kč) ze 767 milionů eur před rokem. Oznámila to dnes firma. Potvrdila však výhled pro celý letošní rok navzdory svým problémům v Evropě.   Čtvrtletní tržby společnosti se snížily na 14,56 miliardy eur z 15,81 miliardy eur před rokem. Výsledky podniku podle agentury DPA mírně zaostaly za očekáváním analytiků. Tržby samotných evropských aktivit se propadly o 23 procent.   Společnost Deutsche Telekom se v prvním čtvrtletí dohodla, že prodá svou americkou mobilní divizi T-Mobile USA za 39 miliard dolarů (téměř 650 miliard Kč) firmě AT&amp;T. Vznikne tak největší provozovatel služeb pro mobilní telefony ve Spojených státech.   Deutsche Telekom podniká také v České republice a na Slovensku. Firma je většinovým akcionářem českého telekomunikačního operátora T-Mobile a slovenského Slovak Telekom.   pmh dvd  