 Akcie výrobce luxusního zboží Ferragamo zahájily obchody růstem  --------------------    Ke zpravodajství: ilustrační FOTO ve Fotobance  ID foto:  FO02052321    --------------------    Milán 29. června (ČTK) - Akcie italského výrobce luxusního zboží Salvatore Ferragamo první den obchodování na burze rostou a připsaly si více než osm procent. Většina analytiků přitom příliš výraznou změnu ceny první den obchodování nečekala. Ferragamo je v letošním roce první dokončenou primární nabídkou akcií na burze v Miláně.   Cena pro primární nabídku akcií byla stanovena na devět eur za akcii, což byla zhruba polovina stanoveného cenového rozpětí. Před polednem se akcie obchodovaly za 9,75 eura (zhruba 238 Kč). Hlavní index milánské burzy ve stejnou dobu posílil o téměř jedno procento.   Podle manažerů fondů akciím Ferragamo pomohlo, že vstupují na burzu v době, kdy je na trhu dobrá nálada díky důvěře ve schválení úsporného plánu v Řecku. "Ale je to první den, který je obvykle ovlivněn spekulacemi. Uvidíme, co se stane v příštích dnech," řekl agentuře Reuters jeden z manažerů.   Firma Ferragamo z nabídky získala 344 milionů eur (8,4 miliardy Kč). Nabídka tak ocenila celou firmu na 1,5 miliardy eur. Větší italský konkurent Prada, který tento měsíc debutoval na burze v Hongkongu, získal z nabídky 2,14 miliardy USD (36,1 miliardy Kč) a akcie firmy první den obchodování stouply o 1,3 procenta.   V Evropě bylo letos zrušeno již 20 primárních nabídek akcií. Pro firmy, které nakonec nabídku uskutečnily, byl pak obvykle další výkon na trhu zklamáním. Povzbuzujícím signálem však je, že v Polsku se podařilo dokončit emisi uhelné firmy JSW v hodnotě 1,9 miliardy USD (32,1 miliardy Kč).   Společnost Ferragamo loni vykázala zisk před zdaněním, úroky a odpisy 61 milionů eur po ztrátě 113 milionů eur v roce 2009. Tržby se zvýšily o 26 procent na 786 milionů eur. Značka Ferragamo je známá hlavně koženou obuví, kterou nosily filmové hvězdy jako Marilyn Monroeová, Greta Garbo či Audrey Hepburnová, kabelkami, hedvábnými šátky a kravatami.   irl dvd  