 V Karlovarském kraji vzniká na silnicích náledí, způsobuje nehody  Zprávu jsme upravili a doplnili o nové informace ve 2., 3. a 5. odstavci.   --------------------    Karlovy Vary 6. ledna (ČTK) - Silnice v Karlovarském kraji jsou s opatrností sjízdné. Po mrazivé noci beze srážek se ale dopoledne vrátilo sněžení a promrzlé silnice začaly rychle namrzat. Už před polednem dělalo náledí problémy na silnicích mezi Karlovými Vary a Sokolovem. Na obchvatu Sokolova se stala hromadná nehoda tří aut, vyplývá z informací silničářů a policie.   Už dopoledne zaznamenali silničáři problémy s náledím. Například mezi Loktem a Novým Sedlem mají auta problém s kluzkou vozovkou v kopci u bývalé nemocnice. "Náledí je na silnici 181 od křižovatky u Lokte až po křižovatku v Sokolově. Před Královským Poříčím se stala nehoda tří osobních aut bez zranění," upřesnil mluvčí krajské policie Pavel Valenta.   Po poledni způsobilo náledí drobné komplikace například v Nové Roli, kde uvízl na přejezdu kamion. Popelářský vůz měl stejné problémy v Tršnicích na Chebsku. Vůz zůstal na přejezdu, ale blížící se vlak se naštěstí podařilo zastavit včas. Kamion havaroval po 13:30 i u Horního Kramolína. Drobné mrholení odpoledne komplikovalo dopravu i na dalších místech.     Teploty v kraji v noci klesaly až k minus 13 stupňům Celsia a ještě ráno byly kolem minus osmi stupňů. Noc ale byla beze srážek. Podle předpovědi by se během dne mělo postupně oteplovat až k nule a očekává se i občasné sněžení.   Meteorologové vydali varování před náledím a ledovkou až do pondělí a také vyhlásili od pátku v kraji povodňovou pohotovost.   pnp jpt    