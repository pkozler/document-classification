 NWR letos zvýší cenu energetického uhlí o 13 procent  Praha 28. ledna (ČTK) - Těžební společnost New World Resources (NWR) se s odběrateli dohodla na zvýšení ceny energetického uhlí na letošní rok v průměru o 13 procent na 71 eur (asi 1720 Kč) za tunu. Cena koksovatelného uhlí, která se sjednává čtvrtletně, byla na první čtvrtletí stanovena na 165 eur (asi 4000 Kč) za tunu. Proti poslednímu čtvrtletí loňského roku je to nárůst o sedm procent, uvedla dnes firma v tiskové zprávě.   Sjednaná cena koksu na 1. čtvrtletí činí 339 eur (asi 8200 Kč) za tunu, což je proti čtvrtému čtvrtletí 2010 nárůst zhruba o jedno procento. Proti průměrné ceně loňského roku je sjednaná cena vyšší o 23 procent.   NWR je česká společnost registrovaná v Nizozemsku. Je přední těžební společností ve střední Evropě a jednou z největších průmyslových skupin v České republice. Klíčový majetek NWR představuje černouhelná těžební firma OKD, která provozuje na Ostravsku a Karvinsku pět dolů.   spr mha  