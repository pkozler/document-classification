 Titul žena roku od Hasty Pudding získala Julianne Mooreová  --------------------    Ke zpravodajství: FOTO ve Fotobance  ID foto: F201011020291601, F201011020181201   --------------------    Cambridge 19. ledna (ČTK) - Z titulu žena roku od harvardského divadelního sdružení Hasty Pudding Theatricals se bude letos těšit americká herečka Julianne Mooreová. Hvězda filmového plátna, čtyřikrát nominovaná na Oscara, převezme cenu od nejstaršího studentského divadelního spolku v USA 27. ledna při slavnostním průvodu.   Pudingový kotlík dostane Mooreová za to, že svůj talent uplatňuje i mimo filmové plátno, například za role na Broadwayi. Studenti oceňují Mooreovou také jako úspěšnou autorku dvou dětských knih.   V roce 2002 se Mooreová stala devátou osobou v dějinách udělování prestižních Oscarů, která získala během roku dvě nominace, a to za role ve filmech Daleko do nebe a Hodiny.   Letos by se mohla ucházet o Oscara za roli v komediálním dramatu Děcka jsou v pohodě. Je to příběh dvou lesbických matek, jejichž dvě děti se rozhodnou najít biologického otce.   Tradice udělování pudinkového kotlíku na Harvardu sahá až do roku 1795, kdy se 21 tamějších studentů domluvilo, že každý člen jejich nového spolku připraví na společná setkání kotlík tekutého pudinku. Podle starého zvyku se mnozí z jeho mužských členů na slavnostní průvod spojený s předáváním kotlíků oblékají do ženských šatů.   Minulý rok se oceněnými stali popový zpěvák Justin Timberlake a herečka Anne Hathawayová.   ko kš  