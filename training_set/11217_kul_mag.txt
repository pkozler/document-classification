 Horor Obřad ovládl o víkendu severoamerická kina  --------------------    Ke zpravodajství: FOTO ve Fotobance  ID foto: F201101270154401, F201101270154101   --------------------    New York 31. ledna (ČTK) - Horor Obřad s Anthony Hopkinsem v hlavní roli byl o uplynulém víkendu divácky nejúspěšnějším filmem v severoamerických kinech. Podle šéfa distribuce Warner Bros. Dana Fellmana vděčí film za svůj úspěch Hopkinsovi, který je pro diváky stále velkým tahákem, hlavně ve strašidelných filmech, jež připomínají jeho proslulý výkon v roli Hannibala Lectera ve filmu Mlčení jehňátek z roku 1991.   Obřad vydělal o víkendu distributorům 15 milionů dolarů (přes 266 milionů korun), píše agentura AP. Sesadil tak z prvního místa romantickou komedii Hlavně nezávazně s Natalií Portmanovou a Ashtonem Kutcherem v hlavních rolích (13,7 milionu dolarů). O třetí a čtvrtou příčku s výdělkem 11,5 milionu dolarů (přes 204 milionů korun) se dělí akční drama The Mechanic s Jasenem Stathamem a Benem Fosterem a adaptace komiksu Zelený sršeň.   První pětici uzavírá Králova řeč s výdělkem 11,1 milionu dolarů. Historické drama o vítězství krále Jiřího VI. nad koktavostí je stále jasnějším favoritem na získání cen americké filmové akademie. Minulé úterý získal dvanáct nominací na Oscara a jeho režisér Tom Hooper dostal o víkendu nejvyšší ocenění od svazu amerických režisérů a nejvyšší cenu filmu udělil i herecký svaz a předtím nečekaně i svaz producentů.   Western bratrů Coenů Opravdová kuráž klesl oproti minulému týdnu o jednu příčku na šesté místo, ale za šest týdnů promítání vydělal distributorům celkem 138 milionů dolarů. Mírný pokles v návštěvnosti zaznamenal také Fighter, který se promítá osmý týden, a Černá labuť po devíti týdnech. Desítku nejvýdělečnějších filmů uzavírá animovaný dobrodružný film Méďa Béďa s výdělkem 3,2 milionu dolarů.           pořadí  Film  Tržby v milionech dolarů     1.  Obřad  15     2.  Hlavně nezávazně  13,7     3.  Zelený sršeň  11,5      The Mechanic  11,5     5.  Králova řeč  11,1     6.  Opravdová kuráž  7,6     7.  Dilema  5,5     8.  Černá labuť  5,1     9.  Fighter  4,1     10.  Méďa Béďa  3,2       ko kš  