 Muži po nehodě zkoušeli jet se třemi koly, byli opilí  Praha 17. ledna (ČTK) - Jet autem bez pravého předního kola, o které přišli při nehodě v horní části pražského Václavského náměstí, se pokoušeli v noci na neděli dva muži. Po několika desítkách metrů jízdy ale vůz opustili a utekli se schovat do blízkých Čelakovského sadů. Tam je zadrželi strážníci, dechovou zkouškou zjistili, že mají oba zhruba dvě promile alkoholu. Případem se zabývá policie, informoval o tom dnes tiskový odbor pražských strážníků.   Vůz krátce před půlnocí při otáčení narazil do litinových sloupků na chodníku, o jeden urazil kolo. Za skřípění plechů a létání jisker ale pokračoval ještě chvíli dál v cestě. Pak se ale jeho posádka dala na útěk do Čelakovského sadů, kde je našla hlídka strážníků. Jeden z mužů navíc při zadržení udeřil strážníka do obličeje, ten musel být ošetřen v nemocnici.   hš mkv  