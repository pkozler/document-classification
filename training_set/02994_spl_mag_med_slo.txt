 Nova v létě uvede adrenalinovou show Wipe Out  --------------------    Ke zpravodajství: FOTO ve Fotobance  ID foto:  P201101150725601 ,  F201008180200001 ,  FO00182233    --------------------    Praha 19. května (ČTK) - Společný tým známých českých a slovenských osobností změří na obrazovkách televize Nova v létě své síly s konkurencí ze zemí východní Evropy v adrenalinové soutěži celebrit Wipe Out. V několikadílné fyzicky náročné show natáčené v Argentině se objeví například herečka Bára Munzarová, moderátor Ondřej Brzobohatý nebo fotbalista Tomáš Skuhravý. ČTK o tom dnes informovala mluvčí Novy Michaela Fričová.   Devět českých a stejný počet slovenských celebrit musí prokázat svou fyzickou sílu, obratnost i psychickou výdrž ve společném česko-slovenském týmu. Kromě výše jmenovaných účastníků se něm objeví i herci Martin Trnavský, herečky Nikol Moravcová a Jana Sováková, fotograf David Kraus, finalistka České miss Bára Kolářová a moderátor Tomáš Kraus. Jejich protivníky budou družstva Polska, Běloruska a Ukrajiny.     V každé epizodě bude na účastníky čekat několik disciplín, například Opičí dráha, Šlapací mlýn nebo Král hory. Na závěr projdou nejtěžší zkouškou, takzvanou Wipe Out Zónou skládající se z více než třináct metrů vysoké skluzavky, valících se barelů, odstředivé rotující plošiny a obrovské trampolíny. Soutěží bude diváky provázet moderátor Libor Bouček.   Úspěšný formát televizní show pochází od americké společnosti Endemol a poprvé ji uvedla v roce 2008 americká televize ABC. Vzhledem k vysokým nákladům na licenci se do projektu zapojily televizní stanice z pěti východoevropských zemí včetně Novy a slovenské Markízy. Pořad pro ně vyrobila ruská producentská firma VajT media. Podle dřívějších informací jejích zástupců byla desítka epizod natočena v Argentině, kde Endemol vybudoval pro show speciální pavilóny. Celkem se Wipe Out vysílal či vysílá ve 23 zemích světa.   Podobný program už na Slovensku v roce 2007 vysílala televize Joj pod názvem Celebrity Camp. K obrazovkám přitahovala od 100.000 do 435.000 diváků. Známé tváře musely asi před deseti lety zdolávat různé zkoušky i v Pevnosti Boyard na Markíze.   phg jnd  