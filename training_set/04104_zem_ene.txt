 Cena vody byla loni na severu Moravy čtvrtá nejnižší v ČR  Ostrava 26. května (ČTK) - Průměrná cena vody byla v minulém roce v Moravskoslezském kraji čtvrtá nejnižší v porovnání s ostatními regiony ČR. Jeden metr krychlový stál 50,70 koruny. Nejlevnější vodu měli loni v Plzeňském kraji, kde stála 47 korun. Naopak nejdražší byla v ústeckém regionu, kde za ni lidé platili v průměru 67 korun. Průměrná cena vody v ČR byla loni 55,40 Kč. Vyplývá to z údajů Českého statistického úřadu.   Cena vody na severní Moravě loni vzrostla o téměř deset procent. Zdražování některých vodárenských firem se nelíbilo obcím, které zejména protestovaly proti zvyšování ceny u největší společnosti - Severomoravských vodovodů a kanalizací (SmVaK).   Podle obcí více než pětiprocentní zdražení přesahovalo míru inflace a zisk společnosti byl v minulosti nepřiměřený. Svazek měst a obcí okresu Karviná proto s navýšením ceny nesouhlasil.   Mluvčí SmVaK Eva Špirochová uvedla, že musí zvýšit cenu vody kvůli zdražení vstupních surovin a nutnosti nových investic. Podle ní se zvýšila cena surové vody z vodárenských nádrží, chemikálií a elektrické energie.   Kvůli účtování údajně nepřiměřeného zisku v závěru minulého roku dostal navíc SmVaK od finančního úřadu pokutu. Ministerstvo financí ji však nedávno zrušilo.   Na severní Moravě působí také další vodárenské firmy, Ostravské vodovody a kanalizace (OVaK) nebo Krnovské vodovody. Dvě největší vodárenské firmy SmVaK a OVaK skončily loni v zisku. SmVaK dosáhl profitu 353 milionu korun, firma OVaK vydělala 64,5 milionu korun. Obě společnosti loni přitom zaznamenaly další pokles spotřeby vody. Také podle údajů ČSÚ loni spotřeba vody v moravskoslezském regionu klesla, o pět litrů na osobu ze 143,2 litru na 138,3.   Například Severomoravské vodovody a kanalizace Ostrava vyplatí letos akcionářům ze zisku na dividendách celkem 332 milionů korun, což je o 80 milionů více než loni. Nejvíce z vyplacených dividend získá většinový vlastník firmy - španělská společnost AQUALIA CZECH sídlící v Madridu, která drží téměř 99 procent akcií.   Akcie vodáren v minulosti získala moravskoslezská města, která je však rozprodala soukromým vlastníkům.     Cena vody v krajích ČR (v Kč za metr krychlový):      Kraj  2009  2010  Pořadí v roce 2010     Hl. město Praha  57,8  56,2  8.     Středočeský  55  57,1  5.     Jihočeský  54  54,6  9.     Plzeňský  44,4  47  14.     Karlovarský  57,7  59,4  3.     Ústecký  62  67  1.     Liberecký  61,7  66,4  2.     Královéhradecký  51,9  56,7  7.     Pardubický  50,9  57,1  5.     Vysočina  47,2  50  12.     Jihomoravský  53  54,6  9.     Olomoucký  50,1  50  12.     Zlínský  53  57,3  4.     Moravskoslezský  46,7  50,7  11.     Česká republika  53,2  55,4      Pozn.: pořadí je stanoveno od nejvyšší ceny k nejnižší   Zdroj: ČSÚ     Radim Kijonka mol  