 Neurologové varovali, že neurologická péče v Praze je ohrožena  Praha 14. ledna (ČTK) - Neurologická péče v hlavním městě je podle pražských neurologů ohrožena. Podle domluvy pražského primátora Bohuslava Svobody s ministrem zdravotnictví Leošem Hegerem (TOP 09) se měla soustředit do Ústřední vojenské nemocnice a Nemocnice Na Homolce, protože většina neurologů z ostatních nemocnic dala výpověď v akci Děkujeme, odcházíme. Lékaři z Homolky dnes varovali, že na to nemají kapacity.   "Případné akutní zvýšení požadavků na péči o neurologicky nemocné v naší nemocnici by podle našeho názoru vedlo k situacím, které by nebyly z kapacitních důvodů řešitelné. Lékaři by tak byli vystaveni riziku konat nekolegiálně a také eticky, medicínsky i právně špatně," napsalo 11 neurologů podepsaných pod prohlášením, jež obdržela ČTK.   Prohlášení zaslali lékaři také ředitelství své nemocnice, ministrovi, magistrátu a České lékařské komoře. Uvedli v něm, že chtějí nadále poskytovat kvalitní neurologickou péči. Obávají se ale, že by při překročení kapacit takovou péči zajistit nemohli.   "Pokud by tato situace hrozila, budeme se jejímu vzniku bránit důsledným uplatňováním zákoníku práce včetně limitů přesčasové práce a volna po noční směně," píše se v prohlášení. Neurologové z Homolky podporují odborovou akci Děkujeme, odcházíme, výpověď prý ale sami nedali kvůli dobrým vztahům s vedením nemocnice a možnosti vykonávat kvalitní medicínu.   Akci odborů podpořili v prohlášení pro ČTK také neurologové z Fakultní nemocnice Motol. "Vzhledem k počtu podaných výpovědí na naší klinice bude z kapacitních důvodů velmi problematické zajistit kontinuitu neurologické péče i v naší spádové oblasti," varovali. Podle lékařů Heger vystavuje pacienty krizové situaci, místo aby problém konstruktivně řešil.   Odcházející lékaři požadují zvýšení platu z nynějších 50.000 korun s přesčasy a službami na 70.000 základního platu. Heger je požádal, aby mu dali čas zahájit reformy, které peníze do platů přesměrují. Premiér Petr Nečas (ODS) po dnešním setkání s prezidentem České lékařské komory Milanem Kubkem slíbil, že peníze ušetřené reformou půjdou do platů zdravotníků.   nam mal      