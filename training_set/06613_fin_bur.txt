 Americké banky po tříleté pauze začnou vyplácet dividendy  New York 16. ledna (zpravodaj ČTK) - Americké banky letos podle deníku The New York Times po tříleté pauze opět začnou vyplácet dividendy. V uplynulých letech tak nečinily, protože potřebovaly peníze na vyspravení svých bilancí poškozených finanční krizí. Obrat v jejich postoji by do penzijních fondů a americkým důchodcům, kteří vsadili na bankovní akcie, mohl přinést miliardy dolarů, podotkl newyorský list.   O tam, jak velké částky budou banky svým podílníkům vyplácet, napovědí příští týden jejich výsledky. První vlaštovkou v pátek byly výsledky finančního ústavu JPMorgan Chase, který zvýšil ve čtvrtém čtvrtletí čistý zisk o 47 procent na 4,8 miliardy dolarů. Předčil tak očekávání analytiků.   Pokud i další banky jako Bank of America, Citigroup, Goldman Sachs a Wells Fargo ukážou, že jim již druhý rok po sobě rostou zisky, mohli by jim regulátoři trhu již v březnu navýšení dividend povolit. Podle mnoha analytiků jsou dobré výsledky finančních ústavů pravděpodobné.   Během hluboké finanční krize v letech 2008 a 2009 tyto banky srazily své kdysi lukrativní dividendy na minimální částky. JPMorgan například v současnosti vyplácí roční dividendu 20 centů na akcii, zatímco před krizí to bylo 1,52 dolaru, uvedly The New York Times.     Celkově v roce 2007, posledním roce před krizí, finanční akcie v indexu Standard &amp; Poor’s 500, vyplatily na dividendách 51 miliard dolarů. V loňském roce to bylo 19 miliard dolarů. Letos by tato částka měla vzrůst. "Jde o významný milník," řekl analytik Gerard Cassidy pracující pro společnost RBC Capital. Návrat dividend podle něj znamená, že jsou banky opět na nohou.   Jejich ozdravení po finanční krizi přitom přišlo rychleji, než se očekávalo. Napomohly tomu federální záchranné programy, které celkem dosáhly tří bilionů dolarů, nízké úrokové sazby a rostoucí akciový trh. Banky by tak za rok 2010 podle odhadů měly dosáhnout zisku 70 miliard dolarů. Meziročně by to bylo o 12,5 miliardy více.   Navýšení dividend musejí schválit regulační orgány. Ještě předtím ale banky musejí projít dalším kolem zátěžových testů, které americká centrální banka zahájila tento týden a které mají prověřit jejich finanční zdraví před případnou další krizí. Zároveň také budou muset vyhovět přísnějším kapitálovým požadavkům, které přinesly nové mezinárodní dohody a reforma finančního sektoru přijatí loni v USA.   Dividendy jsou podle NYT i citlivou politickou otázkou. Mnoho voličů se totiž stále zlobí kvůli vysoké vládní pomoci bankám po finanční krizi a podobné zprávy nenese libě. Naposledy veřejnost rozčílil návrat vysokých platových bonusů pro finančníky pracující na Wall Streetu. Dividendy se tak budou možná obnovovat postupně.   fcz jw  