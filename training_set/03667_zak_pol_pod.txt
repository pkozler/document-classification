 Městská policie v Č. Budějovicích meziročně udělila více pokut  České Budějovice 27. ledna (ČTK) - Městská policie v Českých Budějovicích loni řešila 35.185 přestupků. Meziročně udělila více blokových pokut. Zatímco loni jich bylo 20.403, v roce 2009 udělila pokutu za 17.747 přestupků. ČTK to řekl mluvčí českobudějovické městské policie Václav Sup.   V roce 2010 klesl počet případů, kdy přestupek, který zjistili strážníci, nakonec řešil správní odbor českobudějovického magistrátu. "Snažíme se předejít možným nedorozuměním, která pak zbytečně končila na správním odboru. Ten ve většině případů dal za pravdu nám a člověk musel kromě pokuty platit i náklady na řízení," řekl Sup. Loni českobudějovická městská policie předala 1286 přestupků k řešení na magistrát, což je o 793 méně než v roce 2009.   Naopak narostl počet pokut, kteří strážníci udělili za překročení rychlosti v obci. V roce 2010 takto museli řešit 525 případů, o rok dříve 377.   Podle Supa je to však dané tím, že loni byli strážníci v měření rychlosti aktivnější. "V roce 2009 jsme s tím teprve začínali. Navíc se počet úseků, v nichž měříme rychlost, zvýšil a také máme k dispozici nový radar, který nám usnadňuje práci," uvedl Sup.   Městská policie v Českých Budějovicích loni udělila méně pokut za přestupky proti veřejnému pořádku. Meziročně tato statistika poklesla o 100 případů. "Hlavně nás těší fakt, že ubylo stížností především na rušení nočního klidu, což je pozitivní signál pro obyvatele města," řekl Sup.   Českobudějovická městská policie hospodařila v roce 2010 s rozpočtem zhruba 58 milionů korun. Nyní zaměstnává stovku strážníků. Momentálně má českobudějovická městská policie k dispozici šest stanovišť - na sídlištích Vltava a Máj, v centru města, v Nemanicích, v Rožnově a v Suchém Vrbném. Nejvíc vytížení jsou strážníci z centra, kde bývá pravidelně nejvíc událostí.     Statistiky Městské policie Č. Budějovice     Název  Rok 2010  Rok 2009     Počet udělených pokut  20.403  17.747     Počet nasazených botiček  12.368  10.299     Počet odtažených vozidel  405  345     Počet pokut za překročení rychlosti  525  377     Počte pokut za rušení pořádku  1057  1154     Zdroj: Městská policie Č. Budějovice     rek snm  