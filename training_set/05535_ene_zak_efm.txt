 Jablonecká teplárenská žaluje pro nekalou soutěž konkurenty  --------------------    Ke zpravodajství: AUDIO   Opravili jsme v 1. a 2. odst. chybně uvedený název firmy "Abastor Heating Solution" na správné "Abastor Heating Solutions".   --------------------    Jablonec nad Nisou 18. ledna (ČTK) - Společnost Jablonecká teplárenská a realitní (JTR), která zásobuje teplem domácnosti v Jablonci nad Nisou, podala žalobu na dva konkurenční dodavatele tepla. Společnosti Abastor a Abastor Heating Solutions viní z nekalé soutěže. Zákazníkům poskytovaly nepravdivé informace a svá zařízení provozují bez příslušných povolení, řekl dnes novinářům ředitel JTR Tomáš Balcar. Vyjádření společností ČTK zjišťuje.   Abastor a Abastor Heating Solutions podle JTR dodávají teplo pro 14 domů s celkem 564 byty, například v ulicích Vysoká, Pasecká a Skelná.   "Nekalosoutěžní praktiky spatřujme v tom, že tyto společnosti už více než dva roky provozují řadu zařízení na výrobu tepla bez stavebního povolení a kolaudačního souhlasu," uvedl Balcar. Firmy podle něj také při získávání zákazníků uváděly klamavé a zavádějící údaje, například v reklamě při srovnání cen tepla.   JTR žádá za nerealizované dodávky a jako zadostiučinění necelé čtyři miliony korun. "Součástí žaloby je návrh na vydání předběžného opatření, aby se firmy zdržely takového jednání," dodat ředitel, podle kterého je cílem i to, aby se klienti k JTR vrátili.   Mluvčí JTR Lukáš Jankovský doplnil, že pokud by krajský soud předběžné opatření vydal a firmám činnost zakázal, je JTR s výjimkou jednoho objektu připravena dodávky tepla zahájit.   Jablonecká teplárenská a realitní je součástí skupiny MVV Energie CZ, která v ní vlastní majoritních 65,78 procenta akcií. Zbylá část patří městu Jablonec nad Nisou. Zásobuje teplem zhruba 10.400 jabloneckých domácností a několik desítek podniků, obchodů a veřejných budov. V uplynulém hospodářském roce, který skončil v září, firma vykázala celkové výnosy 333,7 milionu korun.   jem mol  