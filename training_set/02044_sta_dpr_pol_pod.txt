 Rekonstrukce Dlouhé ulice bude největší letošní investicí v Aši  Aš (Chebsko) 3. ledna (ČTK) - V Aši bude letos pokračovat rekonstrukce komunikací na sídlišti kolem ulice Dlouhá. Úpravy největšího ašského sídliště za více než 22 milionů budou nejvýznamnější investicí města v letošním roce, řekl ČTK starosta Aše Dalibor Blažek.   "Jde o další část úprav sídliště. Kromě samotné opravy komunikací přibudou i parkovací místa," uvedl Blažek. Dosud byla řešena pouze malá část představující několik desítek metrů chodníků a nové dětské hřiště, letos by měla obnova navázat nákladnější etapou.   Kromě sídliště Dlouhá plánuje letos Aš také rekonstrukci Masarykova náměstí za více než šest milionů korun nebo opravu městské knihovny za 7,7 milionu korun.   I když v rozpočtu je největší investicí stavba cyklostezky Aš - Wunsiedel za téměř 28 milionů korun, nejde o investici města, ale Sdružení Ašsko, které na cyklostezku získalo dotaci. Protože sdružení ale nemá zkušenosti s financováním a zadáváním zakázek, Aš bude zadavatelem stavby a předfinancuje ji. Peníze pak dostane z dotace zpět.   Celkově zastupitelé v Aši schválili na letošní rok rozpočet s příjmy 215 milionů korun a výdaji 289 milionů. Rozdíl téměř 74 milionů město pokryje dlouhodobým úvěrem nebo nevyčerpanými prostředky z loňského roku. "Máme schválený úvěr ve výši 200 milionů na předfinancování akcí, na které získáme dotace. Tyto prostředky používáme podle potřeby," dodal Blažek.   pnp mol  