 Úřady dle ombudsmana neoprávněně zkoumají majetek postižených  --------------------    Ke zpravodajství: AUDIO   Přidali jsme 2. a 6. odstavec s vyjádřením MPSV.   --------------------    Brno 19. ledna (ČTK) - Úřady podle veřejného ochránce práv Pavla Varvařovského leckdy neoprávněně zkoumají majetek a příjmy tělesně postižených. Činí tak, i když handicapovaní žádají příspěvek na kompenzační pomůcku, například na elektrický vozík. Nemá to oporu v zákoně, řekl dnes Varvařovský novinářům. Podle zákona mají postižení dostávat podporu na tyto pomůcky. V praxi však musejí dokládat svůj majetek a příjem, jako by banku žádali o hypotéku, řekl právník Kanceláře veřejného ochránce práv Jiří Hrubý.   Podle ministerstva práce a sociálních věcí (MPSV) je však postup úřadů právně v pořádku. "V zákoně není přesně definováno, jaké podklady můžou správní orgány při posuzování žádosti požadovat," uvedla Táňa Švrčková z tiskového odboru ministerstva. Úřad podle ní vždy posoudí, jaké příjmy žadatel má, zda je schopen si zajistit pomůcku sám, a podle toho určí, v jaké výši bude dávka přiznána.   Na ombudsmana se obrátili neslyšící manželé, kteří žádali o příspěvek na speciální počítač. Umožnil by jim i s jejich handicapem telefonovat a využít on-line tlumočnický servis. Úřad si nejdřív vyžádal od svého smluvního lékaře posouzení zdravotního stavu páru. "Což je v rozporu se zákonem o sociálním zabezpečení, protože žadatel je zdravotně postižený držitel průkazu," uvedl ombudsman v tiskové zprávě. Žadatel i jeho manželka pak museli poskytnout údaje o příjmech, doložit, kolik mají na bankovním účtu, zodpovědět úředníkům dotazy na vlastnictví domu, bytu, chat, garáží a podobně.   Peníze, asi 18.000 korun, potom dostali. Dotazy úředníků se jim zdály přehnané, a tak se obrátili na ombudsmana. Dal jim zapravdu.   Právníci kanceláře poté zjišťovali, zda stejně postupují úřady v jiných městech a jiných krajích. Až na výjimky tak činily. Postup se podle Varvařovského opírá o praxi, ve zkoumaném případu ho obhajovalo i ministerstvo práce. Ministerstvo prý plánuje zákon změnit, ale až na konci roku 2014. Termín je podle ombudsmana nepřijatelný. "Chápu, že to nejde ze dne na den, ale stávající praxe je podle našeho přesvědčení špatná a šla by napravit výkladem, metodickým ponaučením úřadům. Nemusí se čekat na zákon," dodal Varvařovský.   MPSV si je podle Švrčkové vědomo skutečnosti, že formulace v zákoně již nevyhovuje současným podmínkám. "Proto správní úřady posuzují schopnost zabezpečit si své potřeby v rámci správního uvážení," uvedla. Navíc změny v oblasti dávek pro osoby se zdravotním postižením se připravují k dřívějšímu datu, než je rok 2014. "Změny budou součástí připravované reformy 'Sociální reforma 2011' a jejich předpokládaná účinnost je plánována na 1. leden 2012," konstatuje MPSV.   Situace je pro postižené tím svízelnější, že kdyby údaje o majetku neposkytli, úřad by jim peníze nepřiznal. Rozhodnutí přitom není možné napadnout u soudu.   lce jpt pba  