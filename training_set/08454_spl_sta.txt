 Rozhledna na vrchu Mařenka na Třebíčsku se bude stavět příští rok  Jihlava 19. května (ČTK) - Rozhledna na vrchu Mařenka na Třebíčsku bude postavena zřejmě v příštím roce. Okolní obce mají na 31 metrů vysokou věž slíbeny tři miliony korun z evropských fondů. Smlouva o poskytnutí dotace ale ještě nebyla podepsána, řekl dnes ČTK Josef Herbrych, starosta Rokytnice nad Rokytnou. V posledních letech se v kraji objevila řada záměrů na nové rozhledny, na stavby však většinou chybějí peníze.   Na vrchu Mařenka, který je s nadmořskou výškou 711 metrů nejvýše položeným místem Třebíčska, stála rozhledna do poloviny minulého století, kdy spadla při bouřce. Mikroregion obcí, který má slíbenou dotaci na novou rozhlednu, by chtěl během léta vypsat výběrové řízení na dodavatele stavby. "Něco bychom chtěli začít dělat buď ještě koncem roku, nebo začátkem toho příštího," uvedl Herbrych. Možný termín otevření nové rozhledny si zatím netroufá odhadnout.   Lukavec na Pelhřimovsku chce přeměnit v rozhlednu nepotřebný komín u kulturního domu, vysoký 30 metrů. "Projektanti přišli s tím, že by bylo velice nákladné ho bourat," vysvětlil starosta František Pinkas. Na zdvihací plošině si lidé z městyse ověřili, že je z komína pěkný výhled. Potřebné dva miliony korun na ocelové schodiště a krytou vyhlídku na komíně se jim ale z evropských fondů získat nepodařilo. "Budeme o to usilovat i nadále," řekl starosta. Ze svého rozpočtu by podle něj městys takovou akci platit nemohl.   Šikmou rozhlednu plánují také v military kempu Radarka u Koněšína na Třebíčsku, sloužit by měla i ke slaňování. Projekt je připraven, teď se hledají možnosti pro získání dotací nebo investora, uvedl provozovatel kempu Jiří Introvič.   Na Vysočině si podle údajů na webu  rozhledny.wz.cz  mohou turisté vyšlápnout na osm rozhleden. Nejstarší z nich, Babylon u Kramolína, nechal postavit hrabě Haugwitz v roce 1831. Kamenná věž měří 25 metrů. Zbývající rozhledny vznikly během minulých dvou desetiletí. Naposled přibyla vyhlídka na vodojemu Rubačka u Velkého Meziříčí, která slouží od roku 2009. Je vysoká deset metrů a na vrchol se vystoupá po 42 schodech. Nejvyšší rozhledny v kraji, Pípalka na Křemešníku u Pelhřimova a Horní les u Víru na Žďársku, měří více než 50 metrů. Na jejich vyhlídkové plošiny vede přes 200 schodů.   vst hj  