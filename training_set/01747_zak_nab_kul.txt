 Ze španělské katedrály zmizela vzácná kniha z 12. století  Santiago de Compostela (Španělsko) 8. července (ČTK) - Zmizením vzácného ilustrovaného rukopisu Codex Calixtinus z 12. století z katedrály ve městě Santiago de Compostela se zabývá španělská policie. Jak uvedla agentura Reuters, rukopis zmizel z bezpečnostní schránky v katedrále minulý týden, ale případ, vyšetřovaný jako krádež, byl policii ohlášen až ve středu.   Zmizení rukopisu, který je na volném trhu prakticky neprodejný, je považováno za velkou ztrátu pro španělské kulturní i církevní dědictví.   Codex Calixtinus je sbírkou modliteb a liturgických textů. Sloužil jako praktický průvodce popisující čtyři základní cesty pouti z Francie ke hrobu svatého Jakuba, který před více než dvanácti sty lety objevil biskup Teodomiro právě v Santiagu de Compostela ležícím v severozápadním cípu Španělska.   Rukopis z katedrály v Santiagu de Compostela je nejstarší kopií kodexu pocházející zhruba z roku 1150. Jak napsal zpravodajský server BBC News, do místnosti, kde byl uchováván, měla přístup jen hrstka lidí. Ven byl za přísných bezpečnostních opatření vynášen jen při mimořádných příležitostech, jako byla loňská návštěva papeže Benedikta XVI.   dk ank  