 Francouzská firma Baccarat otevře v pondělí prodejnu v Praze  Praha 5. června (ČTK) - Na český trh vstupuje francouzská luxusní značka Baccarat. Firma vyrábí a prodává mimo jiné kolekce šperků, lustrů a bytového vybavení z křišťálu. Prodejna Baccarat bude otevřena v pondělí v prostorech Obecního domu v Praze. ČTK o tom dnes informovala společnost.   Manufaktura Baccarat byla založena v roce 1764 ve stejnojmenném francouzském městečku, kde se nachází dosud. "Značka Baccarat se velice brzy po svém vzniku rozšířila do všech světových kontinentů. Tento rok po Hongkongu a Pekingu vstupujeme do Prahy," uvedla manažerka Baccaratu pro střední a východní Evropu Alexandra Herr.   Baccarat prodává výrobky světových designérů. V nabídce jsou například lustry z černého křišťálu nebo ikonické sklenice řady Harcourt, které vyrábí v nezměněné podobě od roku 1847.   Značka po světě provozuje 39 vlastních butiků a do dalších 19 dodává své produkty. Zaměstnává přes 1100 pracovníků. Většinovým vlastníkem je od roku 2005 investiční skupina se soukromým kapitálem Starwood Capital. V roce 2009 společnost dosáhla čistých tržeb 114,1 milionu eur.   Archiv Baccaratu do dnešní doby nashromáždil 65 tisíc autorských forem a 200 tisíc výkresů. Mezi nimi se nachází především stolní nádobí, dekorace, šperky a lustry. Firma dodala, že 25 jejích sklářů bylo oceněno titulem Nejlepší francouzský řemeslník. V roce 2003 představila své nové sídlo v Paříži, o pět let později otevřela zastoupení v Moskvě.   jw  