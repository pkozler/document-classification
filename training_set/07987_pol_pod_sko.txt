 V Č. Budějovicích zvýší kapacitu mateřských škol na 2899 míst  České Budějovice 27. ledna (ČTK) - Českobudějovičtí radní se rozhodli na základě analýzy stavu a demografického vývoje zvýšit od září kapacitu mateřských škol o 75 míst na 2899. Novinářům to dnes řekl náměstek primátora Petr Podhola. Už po loňském zápisu nových školáků převyšovala poptávka vysoce nabídku.   Tři nové třídy budou v základní škole v Rožnově v ulici L. Kuby. Vzniknou za asi 3,5 milionu korun rekonstrukcí družiny. Školní družina ale nezanikne, přemístí se do jiné budovy. Ráno a odpoledne ji využívá na 160 školáků.   Podle analýzy schází nejvíce míst pro předškoláky v oblasti Vráta, kde je pouze jedna školka v Rudolfovské ulici s kapacitou 35 míst. Naopak nejlépe je na tom oblast Čtyř Dvorů, kde je 979 míst. Město ale při budování nových kapacit muselo volit nejekonomičtější a nejsnazší variantu.   V roce 2010 přišlo do škol zřizovaných magistrátem 1617 žádostí o umístění dětí, o rok dříve jich bylo 1450 a v roce 2008 pak 1100. Nárůst tvořily žádosti rodičů, kteří fyzicky bydlí mimo katastr města, ale formálně se přihlásili k trvalému pobytu v Českých Budějovicích.   Ve městě je 31 mateřských škol, z toho čtyři speciální. Většinu školek - 24 - zřizuje město. V roce 2000 nabízely městské školky 1055 volných míst, ale zájem o umístění dětí projevilo jen 645 rodičů, ostatní místa zůstala nevyužitá. Město proto postupně do roku 2003 kapacitu školek snižovalo.   Zvýšená poptávka po umístění dětí se projevila až pro školní rok 2006/2007. Byla způsobena mimo jiné pozvolným zvýšením počtu narozených dětí. Město situaci řešilo opětným zprovozněním nevyužívaných prostor. Za poslední čtyři roky zvýšilo počet míst ve školkách z 2370 na 2824.   mi hš  