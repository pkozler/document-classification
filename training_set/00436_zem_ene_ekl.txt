 Brno vybralo firmu, která dostaví kanalizaci ve Starém Lískovci  Brno 3. ledna (ČTK) - Dlouho slibovanou kanalizační síť ve Starém Lískovci v Brně dostaví firma D.I.S.. Město do dobudování kanalizace investuje 220 milionů korun, zjistila ČTK z informačního systému o veřejných zakázkách. Firma už projekt převzala v prosinci, první stavební práce začnou v březnu, řekl ČTK starosta Starého Lískovce Vladan Krásný.   Starý Lískovec je jednou z několika mála lokalit v Brně, kde ještě nejsou některé ulice vůbec napojeny na kanalizační síť. Obyvatelé staré zástavby čtvrti na jihozápadní straně moravské metropole si dlouhodobě stěžují, že přes 15 let slýchají o stavbě kanalizace a zatím se nic nerealizovalo. Splašky končí v potoku Leskava, který má význam hlavně při deštích, ale v létě je z něj strouha, takže lidé bydlící blízko musejí snášet silný zápach.   "Mohu na to jen říct hurá a 15 vykřičníků. Už to mělo být 15 let hotové," řekl Krásný.   Společnost D.I.S., která získala zakázku mezi ostatními devíti uchazeči, má dobudovat dešťové i splaškové kanalizace a rekonstruovat vodovody včetně přípojek. Součástí obnovy by mělo být i přemístění plynovodu a úprava přilehlých dopravních komunikací. Stavba má být hotova do konce roku 2013.   Za poslední čtyři roky se na různých místech Brna včetně centra opravily vodovody a kanalizace za 1,4 miliardy korun. Nejvíc se investovalo do rekonstrukcí v roce 2007, a to přes 435 milionů Kč.   lab sap  