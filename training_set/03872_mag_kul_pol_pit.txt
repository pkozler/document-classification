 Macy Grayová se fanoušků zeptala, zda má bojkotovat Izrael  --------------------    Ke zpravodajství: FOTO ve Fotobance  ID foto: P200909050457901, F200903180053101   --------------------    Jeruzalém 21. ledna (ČTK) - Americká soulová zpěvačka Macy Grayová se na Facebooku ptala svých fanoušků, zda má kvůli "odpornému" způsobu, jakým izraelská vláda zachází s Palestinci, zrušit plánované koncerty v Tel Avivu.   Mezinárodní umělci, baviči a akademici jsou pod sílícím tlakem, aby bojkotovali Izrael kvůli izraelským akcím proti Palestincům, píše agentura Reuters. Grayová ale učinila nezvyklý krok, když se pomocí internetu svých fanoušků zeptala na radu.   "Dostávám hodně dopisů od aktivistů, kteří mě vyzývají k bojkotu a zrušení vystoupení na protest proti apartheidu vůči Palestincům," napsala. "To, co izraelská vláda dělá Palestincům, je odporné, ale já chci jet. Mám tam hodně fanoušků, nechci to zrušit a nevím, jak mé ne něco změní. Co si myslíte? Zůstat, nebo jít?   Zpěvačce na dotaz za pouhé čtyři dny odpovědělo téměř 4000 lidí, řada z nich přitom vůbec neskrývala emoce. Grayová nakonec pomocí Twitteru oznámila, že v Tel Avivu v únoru skutečně vystoupí. "Drazí izraelští fanoušci. Já a moje skupina tam za 20 dnů budeme. Nemůžu se dočkat. Na viděnou. V míru," sdělila.   mtw dr  