 V roce 2010 zemřelo při drogovém násilí v Mexiku 15.273 lidí  Mexiko 13. ledna (ČTK) - Rekordní počet obětí si v roce 2010 připsala na své konto mexická drogová válka. Loni zde zemřelo 15.273 lidí, což je o téměř 6000 osob více než v předminulém roce, informovaly o tom agentury AP a DPA s odvoláním na oficiální zdroje. Rok 2009 byl přitom až do této chvíle považován za nejkrvavější v historii státu, násilně v něm zemřelo 9616 lidí.    Mluvčí mexické vlády Alejandro Poiré dnes podle agentur sdělil, že počet vražd v souvislosti s drogovými gangy dramaticky stoupl především v první polovině loňského roku, poté se situace stabilizovala. Dodal, že polovina ze všech zaznamenaných vražd se stala ve třech státech Chihuahua, Sinaloa a Tamaulipas na severu země. V 89 procentech byli mezi oběťmi podle mluvčího členové konkurenčních drogových gangů.   Válka mezi drogovými kartely o kontrolu lukrativních pašeráckých cest do Spojených států si v Mexiku od roku 2006, kdy mexický prezident Felipe Calderón vyhlásil válku obchodu s drogami, vyžádala již 34.612 obětí, napsala agentura AP.   hro    