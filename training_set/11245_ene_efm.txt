 E.ON získá třetinu v Lumen synergy a Lumen distribuční soustavy  Brno 7. ledna (ČTK) - Energetická skupina E.ON může majetkově vstoupit do společností LUMEN SYNERGY, s.r.o. a LUMEN DISTRIBUČNÍ SOUSTAVY, s.r.o. Firmy zajišťují servis sítí a působí v oblasti distribuce elektřiny. E.ON v obou firmách získá 34procentní obchodní podíl. Společnosti to povolil Úřad pro ochranu hospodářské soutěže (ÚOHS). Podle předsedy ÚOHS Petra Rafaje transakce podstatně nenaruší hospodářskou soutěž.   Lumen synergy byl dosud podle obchodního rejstříku stoprocentní dcerou LUMEN INTERNATIONAL. V Lumen distribuční soustavy má v současnosti podíl ještě olomoucká Potyla s.r.o, která vlastní 51 procent. Zmíněné tři firmy budou ve společnosti podle Rafaje nyní vykonávat společnou kontrolu.   Lumen synergy působí zejména oblasti montáží a servisu pro elektrická nevýrobní zařízení a montáží, oprav a údržby elektrických vedení. Lumen distribuční soustavy vyvíjí činnost v oblasti investic do lokálních distribučních soustav a jejich provozování a distribuce elektřiny.   Lumen International se zabývá elektromontážemi na všech typech objektů. Patří mezi největší společnosti svého druhu ve střední a východní Evropě. Skupina sdružuje 13 firem, v nichž pracuje 450 stálých zaměstnanců. Prostřednictvím dceřiných společností působí holding v Česku, na Slovensku, v Polsku, Bulharsku, Rumunsku, Chorvatsku a Slovinsku. Projekty už realizoval i v Arménii, Rakousku či Německu.   vrn mol  