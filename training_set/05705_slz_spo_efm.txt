 HN: Sazka jedná o ochraně před věřiteli  Praha 28. ledna (ČTK) - Šéfové Sazky začali jednat s věřiteli o možnosti požádat soud o moratorium, kterým by na tři měsíce odvrátili hrozící úpadek společnosti. Napsaly to dnešní Hospodářské noviny (HN). "O moratoriu jednáme," cituje deník Martina Ulčáka, který Sazku zastupuje. Podle HN musí ochranu před věřiteli schválit nadpoloviční většina těch, kterým Sazka dluží.   List také uvedl, že se mění postoj sportovních funkcionářů. Po čtvrteční schůzi představenstva se podle HN lidé ve vedení ČSTV začínají smiřovat s tím, že se akcionářem Sazky může stát i investor, který do ní nalije dvě až tři miliardy potřebného kapitálu. Nový investor by tedy za peníze mohl získat podíl v Sazce, což dosud sportovci odmítali - a trvali na tom, že si ve společnosti chtějí nechat absolutní vliv. "Je to přijatelná varianta, pokud dostaneme záruky, že nám do budoucna zůstanou naše podíly," řekl listu člen vrcholového vedení ČSTV.   Favoritem mezi potenciálními investory je údajně duo tvořené konkurenčním Synotem a firmou E-Invest podnikatele Ulčáka. "Jedná se o tom, že by se tito dva hráči spojili a společně navýšili kapitál ve firmě," řekl HN nejmenovaný člen představenstva Sazky.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Podnikatel Radovan Vítek, který tvrdí, že kontroluje čtvrtinu dluhopisů Sazky, podal počátkem minulého týdne návrh na insolvenční řízení se Sazkou. Vítek v návrhu uvádí, že společnost je předlužená a navíc v platební neschopnosti. Sazka ale pohledávky Vítka neuznává a prohlašuje, že není v insolvenční situaci. HN ale připomínají, že právě zejména s Vítkem se Sazka potřebuje domluvit, protože tento finančník je schopen klíčové dohody blokovat.   hj  