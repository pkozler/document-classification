 Lyžař Grugger měl v tréninku na sjezd v Kitzbühelu těžký pád  Aktualizovali jsme v celém rozsahu.   --------------------    Kitzbühel (Rakousko) 20. ledna (ČTK) - Rakouský lyžař Hans Grugger měl v dnešním tréninku na slavný sobotní sjezd v Kitzbühelu pád, při němž utrpěl těžké zranění hlavy. Devětadvacetiletý specialista na rychlostní disciplíny ztratil při nehodě vědomí a z trati ho odtransportoval vrtulník do nemocnice v Innsbrucku, kde se musel podrobit naléhavé operaci.   "V současné době ho lékařský tým na neurochirurgii operuje. Bližší informace budeme moci podat až po tomto zákroku," uvedli představitelé rakouského lyžařského svazu v prohlášení.   Grugger upadl brzy po startu v pasáži zvané "Myší past". Po skoku se ve vzduchu přetočil a spadl hlavou na zledovatělou sjezdovku Streif. Kromě otřesu mozku utrpěl i zranění hrudníku.   Trénink, v němž zajel 27. čas český lyžař Ondřej Bank, byl po Gruggerově pádu na půl hodiny přerušen.   okr ura  