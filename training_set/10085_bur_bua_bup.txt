 Japonské akcie po poklesu v Číně ztratily počáteční zisky  Doplnili jsme aktualizovali informace o vývoji akci v Číně a dalších zemích Asie ve 3. a 4. odstavci. Aktualizovali vývoj devizových kurzů v posledním odstavci.   --------------------    Tokio 17. ledna (ČTK) - Japonský akciový trh zahájil týden stagnací a ztratil počáteční zisky dosažené díky příznivým výsledkům americké banky JPMorgan &amp; Chase. Vedle dalšího vybírání zisků z minulého týdne tokijskou burzu ovlivnil propad čínských akcií, které reagovaly na páteční rozhodnutí Pekingu o dalším zpřísnění měnové politiky.   Hlavní index tokijské burzy Nikkei 225 v závěru stoupl o 3,82 bodu, to znamená o 0,04 procenta, na 10.502,86 bodu. Minulý týden index vystoupil na osmiměsíční maximum 10.620,57 bodu. Širší index Topix dnes ztratil 0,2 procenta.   Tokio ovlivnil propad čínských akcií, v němž index šanghajské burzy ztrácel ke konci obchodování více než tři procenta po poklesu o 1,7 procenta za minulý týden. Čínský trh reaguje na to, že tamní centrální banka v pátek posedmé za poslední rok zvýšila povinné rezervy, které jí musí odvádět komerční banky. Je to součást přitvrzování čínské měnové politiky, jehož cílem je ochladit ekonomický růst a zastavit zvyšování inflace.   Podl vlivem Číny klesaly i akcie jinde v Asii. Index burzy v Soulu sice během dne vystoupil na nové rekordní maximum, nakonec však proti pátku oslabil o 0,4 procenta. Thajsko hlásilo ztrátu 0,8 procenta, hongkongský index Hang Seng klesl o 0,5 procenta. Index australského trhu oslabil o 0,8 procenta.   Pozitivní nálada však na tokijské burze přetrvává. Zasloužily se o ni zejména páteční výsledky JPMorgan, které vyvolaly naděje na dobré údaje od dalších bank jako Citigroup a Goldman Sachs.    Na asijském devizovém trhu euro mírně sestoupilo z měsíčního maxima k dolaru. Investoři s dalšími nákupy evropské měny čekají na to, zda se vlády eurozóny dohodnou na posílení bezpečnostní sítě pro země ohrožené dluhovou krizí. Minulý týden však byla velká část sázek na pokles eura na trhu ve vlně zpětných nákupů zlikvidována. takže možnosti dalšího růstu eura jsou v nejbližší době omezené, řekli obchodníci agentuře Reuters.   Ke konci obchodování v Asii euro k dolaru kleslo proti pátku o 0,4 procenta na 1,3332 USD a bylo více než cent pod pátečním maximem 1,3458 USD. Minulý měsíc euro díky zmírnění obav z dluhové krize po úspěšných aukcích portugalských a španělských dluhopisů prudce oživilo ze čtyřměsíčního minima 1,2860 USD. Dolar proti japonskému jenu zůstal v Asii beze změny na 82,90 JPY, zatímco euro k japonské měně oslabilo o 0,4 procenta na 110,54 JPY.   hp jw  