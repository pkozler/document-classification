 Krajský soud v Brně zastavil insolvenční řízení s Ponava centrem  Brno 6. ledna (ČTK) - Krajský soud v Brně zastavil insolvenční řízení s a.s. PONAVA CENTRUM, která chce v brněnské městské části Královo Pole na místě bývalé továrny postavit víceúčelový komplex v řádu stovek milionů korun. ČTK to zjistila z insolvenčního rejstříku.   Insolvenční návrh na firmu podal v listopadu 2010 Jan Krobauer. Poté, co jej soud vyzval k reakci na vyjádření společnosti Ponava centrum, vzal svůj návrh zpět. Krobauer původně tvrdil, že mu firma dluží více než pět milionů korun. Pohledávka podle něj vznikla na základě porušení smlouvy o půjčce z roku 2008. Půjčku 50 milionů korun měla poskytnout právě Ponava centrum, učinila tak podle Krobauera opožděně. Požadovaná částka měla být smluvní pokutou za prodlení. Stejnou pohledávkou měla disponovat i další osoba.   Obojí firma v průběhu řízení odmítala. Podle ní bylo insolvenční řízení nástrojem vydírání společnosti. Ponava centrum chce podle dostupných informací v brněnské městské části Královo Pole v letech 2011 až 2013 vystavět víceúčelový komplex, který bude zahrnovat byty i prostory pro podnikání. Předsedou představenstva Ponava centra je Dalibor Lamka, který v Česku zastupuje mezinárodní skupinu TRIKAYA. Ta v Brně staví kontroverzní residenci Erasmus.      vrn mol  