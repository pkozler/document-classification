 ÚOHS povolil změnu formy nájmu v Karlovarské teplárenské  Zprávu jsme doplnili ve 3. odstavci o vyjádření Karla Holoubka a v 5. odstavci o informaci k hospodářským výsledků a cenám tepla.   --------------------    Brno/K.Vary 4. ledna (ČTK) - Antimonopolní úřad povolil změnu formy nájmu Karlovarské teplárenské, a. s. ČTK to dnes řekl předseda Úřadu pro ochranu hospodářské soutěže (ÚOHS) Petr Rafaj. Karlovarská teplárenská se na dalších 12 let stane součástí holdingu Karel Holoubek - Trade Group. Firma dosud v Karlovarské teplárenské držela 51 procent akcií.   ÚOHS změnu formy nájmu povolil bez podmínek ve zjednodušeném řízení. Karlovy Vary se rozhodly pronajmou městskou společnost firmě karlovarského podnikatele Karla Holoubka v první polovině loňského roku. Smlouva bude uzavřena na 12 let s tím, že má Holoubek za pronájem platit ročně 15 milionů korun. Holoubek městskou teplárnu provozuje od roku 2002 a od magistrátu měl zapůjčeno 51 procent akcií teplárny. Karlovým Varům ročně platil na nájmu deset milionů korun.   Změna formy nájmu je podle Karla Holoubka výhodná především z organizačních důvodů. Tím, že se stane jednou z divizí holdingu, bude mnohem jednodušší její řízení, poznamenal Holoubek. Město bude navíc dostávat ročně za nájem o pět milionů korun více než dosud. "Původní nabídka zněla na 12 milionů, ale město chtělo více. Přistoupil jsem na to. Za dobu pronájmu teplárny jsem kromě ročního nájmu investoval do zhodnocení majetku kolem 670 milionů korun a s investicemi se počítá i nadále," uvedl.   Karlovarská teplárenská, a. s. se zabývá výrobou a rozvodem tepelné energie. Společnost provozuje 58 kilometrů horkovodních sítí, 17 kilometrů teplovodních sítí a jeden kilometr parního rozvodu tepla. Většinu dodávaného tepla nakupuje v Sokolovské uhelné. Zbývající část tepelné energie je vyráběna v kogenerační jednotce v Bohaticích a výtopně Doubí.   Průměrný čistý zisk Karlovarské teplárenské byl v uplynulých osmi letech zhruba 13 milionů korun. Výsledky jednotlivých let ovlivňovalo hlavně počasí, v posledních době měly tržby mírně sestupnou tendenci také kvůli zateplování domů. Loni byla průměrná cena tepla v Karlových Varech 490 korun za jeden gigajoule. V roce 2009 to bylo asi o 14 korun méně. Od roku 2002 do roku 2008 vzrostla cena tepla v Karlových Varech asi o 17 procent. Letos lidé zaplatí přibližně 507 korun za jeden gigajoule.   vrn vlm mol  