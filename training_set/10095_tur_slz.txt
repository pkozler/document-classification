 Příjmy ČR z cestovního ruchu v 1. čtvrtletí vzrostly na 28,6 mld.  Praha 8. června (ČTK) - Příjmy České republiky z mezinárodního cestovního ruchu vzrostly v 1. čtvrtletí meziročně o 1,3 miliardy na 28,6 miliardy korun. S odvoláním na údaje České národní banky o tom dnes ČTK informoval Mojmír Mikula z agentury CzechTourism. Příjmy rostly hlavně díky větší návštěvnosti turistů ze zahraničí. V uváděném období jich do ČR přijelo 1,17 milionu, což bylo o sedm procent více než ve stejném období předchozího roku.   Růst příjmů ze zahraničního cestovního ruchu ovlivnil především vývoj německé ekonomiky, ale i bezpečnostní situace na severu Afriky, která se projevila například výrazným nárůstem příjezdů turistů z Ruska, uvedla agentura. Podle Českého statistického úřadu jich přijelo do Česka 113.000. Významný nárůst příjezdů zaznamenali statistici také u hostů z Francie, Slovenska a Nizozemska.   Podle generálního ředitele agentury CzechTourism Rostislava Vondrušky mají pro Českou republiku vysoký růstový potenciál především rozvíjející se ekonomiky v Asii a Jižní Americe - Brazílie, Čína, či Indie. "Důležitým hráčem je samozřejmě i Rusko, které je naším tradičním obchodním partnerem. Rusové vnímají Českou republiku jako rozvinutou západní zemi s vynikajícími lázeňskými službami," dodal Vondruška.   Výdaje českých turistů na zahraniční cestovní ruch se v 1. čtvrtletí meziročně zvýšily o 7,2 procenta na 17,5 miliardy korun. I přes rychlejší růst výdajů tak platební bilance za cestovní ruch skončila v prvním čtvrtletí pozitivním saldem ve výši 11,1 miliardy korun, poznamenala agentura.   fsl vju  