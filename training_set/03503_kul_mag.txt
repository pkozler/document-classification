 Tvorbu jubilujícího Zdeňka Milera připomene výstava v Praze  --------------------    Ke zpravodajství: FOTO ve Fotobance  ID foto: FO00112855   --------------------    Praha 24. ledna (ČTK) - Celoživotní tvorbu jubilujícího výtvarníka a režiséra Zdeňka Milera představí v pražské Galerii Vltavín od 22. února až do 10. dubna výstava. Připomene zároveň, že tvůrci známého Krtka, oblíbeného z animovaných filmů, bude 21. února už devadesát let.   Podle Pavla Karocha z akciové společnosti Země pohádek, která je majitelem filmových práv k příběhům s touto postavičkou, expozice představí také tvorbu Emilie Milerové. "Výstavní projekt bude koncipován především pro dětské návštěvníky, kteří si na výstavě prohlédnou výtvarná díla a uvidí filmy tohoto tvůrce," oznámil Karoch ČTK. Výstavu obohatí projekce autorského dokumentu Pavly Petrákové Slancové a vzdělávací programy.   Podle Karocha se v Národní knihovně literatury pro děti a mládež sídlící v jihokorejském hlavním městě Soul koná ještě do konce ledna výstava, představující českého Krtka. "Korejsky se jmenuje Tudodži a dětem i dospělým ho představuje prostřednictvím 25 velkoformátových ilustrací, čtyř desítek knih vydaných v mnoha světových jazycích, hračkami, hrami, skládačkami, omalovánkami i dětským nábytkem," dodal Karoch.   Každého podle něj nadchne už u vchodu plyšový Krtek v "nadživotní" velikosti - měří půldruhého metru. Výstavu připravilo velvyslanectví České republiky ve spolupráci se zástupkyní Zdeňka Milera Milenou Fischerovou a nakladatelstvím Albatros. To tam představuje i další dětské knížky z české produkce, které jsou dílem nejznámějších výtvarníků.   Kladenský rodák Zdeněk Miler začínal ve zlínských filmových atelierech a od roku 1945 spolupracoval v barrandovském studiu Bratři v triku s legendárním Jiřím Trnkou. "Walt Disney použil pro své kreslené filmové příběhy téměř všechna zvířátka, jen jedno ne. To jsem si vybral já," vysvětlil Miler již dříve, proč si za hlavního hrdinu zvolil malého hmyzožravce. Údajně na něj přišel, když při procházce zakopl o krtinu. V roce 1956 vznikl první a asi nejslavnější Krtkův příběh o tom, jak ke kalhotkám přišel. Ve stejném roce za něj Miler získal Benátského lva na filmovém festivalu v tomto italském městě.   Do roku 2002 vytvořil Miler přes 50 Krtkových dobrodružství. Vedle toho namaloval další populární zvířecí postavičky Cvrčka a Štěňátko a ilustroval řadu knih pro děti.   Jiří Borovička mkv  