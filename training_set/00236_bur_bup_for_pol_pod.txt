 Zákon možná zpřísní postup proti výrobcům napodobenin mincí  --------------------    Ke zpravodajství: ilustrační FOTO ve Fotobance  ID foto: P200907010353401, P200907010353501, F201009030121801   --------------------    Praha 12. ledna (ČTK) - Nový zákon o oběhu bankovek a mincí možná zavede přísnější postup proti výrobcům různých pamětních medailí a podobných předmětů, například žetonů, které se snaží vypadat jako skutečné mince. Zákon by měl výrobu, dovoz i prodej takovýchto předmětů zakázat. Firmám by za jeho porušení mohla hrozit až desetimilionová pokuta, jednotlivcům pokuta až milion korun.   Zákon by měl do budoucna také zakázat výrobcům i prodejcům, aby různé žetony, medaile a podobné předměty označovali jako mince. Pozměňovací návrh, který by zákazy do zákona vložil, chce ve druhém čtení přednést místopředseda sněmovního rozpočtového výboru Michal Doktor (ODS). Výbor se dnes návrhem zákona o oběhu bankovek a mincí zabýval a doporučil sněmovně, aby zákon přijala.   Doktorův návrh je reakcí na to, že se na českém trhu objevily pamětní medaile, které navíc jejich prodejce označuje za mince a které se tak i snaží vypadat. "Mnohdy jde o pokusy vydávat předměty, které jsou nikoli náhodou podobné mincím vydávaným Českou národní bankou a jinými subjekty, a v podstatě jde o klamavou soutěž," řekl Doktor ČTK. Centrální banka podle něj v současné době nemá účinné nástroje, kterými by postihla dodavatele takového klamavého zboží za správní delikt.   "My bychom byli velice rádi, kdybychom dostali sílu vůči těm společnostem, které eventuálně by takovéto prodeje chtěly realizovat na našem území, abychom je byli schopni zastavit, případně i represivně," řekl dnes poslancům člen bankovní rady ČNB Pavel Řežábek.   Česká národní banka před takovýmito předměty varovala loni v říjnu. Medaile mohly podle ní u veřejnosti vyvolat klamný dojem, že jde o zákonné peníze vydané centrální bankou. Například obsahovaly text "tisíc korun českých". Firma, která je prodávala, se ale hájila tím, že jsou raženy tak, aby si je lidé nepletli.   nlm vju  