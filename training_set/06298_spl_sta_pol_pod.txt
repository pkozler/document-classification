 Relaxační centrum ve Žďáru n. S. se prodraží kvůli spodní vodě  Žďár nad Sázavou 3. května (ČTK) - Přestavba krytého bazénu ve Žďáru nad Sázavou na velké relaxační centrum se prodraží asi o šest milionů korun. Původně se počítalo s náklady kolem 127 milionů bez DPH, ale v lokalitě nečekaně nastaly problémy se spodní vodou, řekla dnes novinářům starostka města Dagmar Zvěřinová. Navýšení nákladů kvůli lepším izolacím a odvodnění už projednala městská rada. Rozhodne o něm zastupitelstvo koncem měsíce.   "Zjistilo se, že tam jsou prameny. Navrhlo se určité technické řešení, ale to má ekonomické dopady," uvedla Zvěřinová. Požadavek stavbařů na navýšení ceny si město nechalo prověřit u odborné firmy. Radní města zároveň dospěli k závěru, že u dalších staveb budou muset projektanti tyto záležitosti mnohem víc prověřovat. Rovněž za ně ponesou větší odpovědnost.   Přestavba městského krytého bazénu na centrum s vodními atrakcemi a tobogány začala letos v březnu, dokončena má být do června příštího roku. Brzo se ale ukázalo, že původní bazén měl podstatně horší izolaci, než bylo uvedeno ve stavební dokumentaci. Spodní vodu v místě budoucího staveniště podle radnice neobjevilo ani deset sond.   O zlepšení podmínek pro koupání se ve městě debatovalo několik let. Původně se plánovala stavba letního akvaparku u Pilské nádrže. Zastupitelé se ale nakonec přiklonili ke krytému vodnímu centru, které bude moci sloužit celoročně. Zakázku na vybudování relaxačního centra dostala žďárská firma PKS Inpos.   vst jpt        