 Nespokojené české lékaře by mohli nahradit Slováci z pohraničí  Bratislava 13. ledna (ČTK) - Část českých lékařů, kteří podali hromadné výpovědi kvůli nespokojenosti s platy a pracovními podmínkami, by mohli nahradit jejich slovenští kolegové z pohraničí. Odchody slovenských lékařů do Česka hrozí zejména nemocnicím v Čadci, Trenčíně, Myjavě nebo v Malackách. Informoval o tom dnes slovenský list Sme. Češi již prý zdravotníky v některých zařízeních s nabídkou oslovili, ti však na ni ve větším počtu zatím nereagovali.   "Tito lékaři se do Česka ani nemusejí přestěhovat. Sednou do auta a za půl hodiny jsou v české nemocnici za dvojnásobný příjem," řekl listu Sme prezident slovenské Asociace soukromých lékařů Ladislav Pásztor.   Podmínky kritizované českými lékaři jsou stále lákavé pro slovenské zdravotníky, kteří si stěžují na ještě horší poměry. Například průměrný plat slovenského lékaře loni dosáhl necelých 1600 eur (kolem 39.000 Kč), jeho český kolega si ve stejném období vydělal zhruba o čtvrtinu více. Také pracovní podmínky jsou na Slovensku údajně horší.   O výpomoc byla již z Česka požádána nemocnice v západoslovenské Skalici nedaleko hranic. "Měli zájem na jeden či dva dny v týdnu půjčit chirurgy, protože z nemocnice u hranic kompletně odchází operační tým," řekl deníku Sme náměstek ředitele skalické nemocnice Patrik Fiala. Neupřesnil však, které české zařízení pomoc potřebovalo.   Za prací do sousední země chtějí odejít i někteří zdravotníci. "Zachytil jsem jednotlivce, ne že by odešly celé skupiny. Zvažují, že by pracovali pouze v sobotu a v neděli, nebo jednou až dvakrát v týdnu. Je zde riziko, že se tam někomu zalíbí a přejde trvale," uvedl Fiala. Fakultní nemocnice v Trenčíně zatím zájem svých lékařů pracovat v Česku neeviduje.   Výpovědi v českých nemocnicích podaly do konce loňského prosince téměř čtyři tisícovky nespokojených lékařů. Na Slovensku by se prý k podobnému kroku neodhodlali. "Mentalita u nás není taková. Čeští lékaři jsou jednotnější a důslednější při prosazování svých požadavků," poznamenal zástupce skalické nemocnice.   prl zpt mik  