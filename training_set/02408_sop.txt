 ČSÚ: Důchod pobírá v ČR téměř třetina dospělých obyvatel  Praha 10. ledna (ČTK) - V České republice pobírá některý z typů důchodů, tedy například starobní či invalidní, téměř třetina obyvatel. Ke konci roku 2009 to bylo zhruba 2,74 milionu lidí ve věkové skupině 15 a více let. To bylo cca 31 procent dospělé populace. Vyplývá to z publikace Senioři v ČR 2010, kterou dnes vydal Český statistický úřad (ČSÚ).   Starobních důchodců včetně těch, kteří pobírají vdovský, vdovecký či kombinovaný důchod, bylo v ČR 24,5 procenta, invalidních důchodců 5,9 procenta. Do analýzy nebyly zahrnuti lidé pobírající sirotčí důchod.   Výraznější nárůst počtu důchodců lze přitom sledovat od roku 2003. Největší počet občanů, kteří pobírají nějaký typ důchodu, byl v roce 2009 v Moravskoslezském, Jihomoravském, Středočeském kraji a Praze, naopak nejmenším počtem penzistů se v roce 2009 vyznačovaly kraje Karlovarský, Liberecký, Pardubický a Vysočina.   Z percentuálního hlediska, tedy vzhledem k celkovému počtu obyvatel, bylo důchodců nejvíce v Královéhradeckém a Zlínském kraji a na Vysočině. Jejich počet se zde pohyboval mezi 32 a 33 procenty. Nejmenší podíl příjemců důchodů byl v Praze, Karlovarském a Středočeském kraji - mezi 28 až 30 procenty.   Za nárůstem stojí především rostoucí počet lidí, kteří pobírají plný starobní důchod. Ten strmě stoupá od roku 2000. Pokles byl pouze v letech 2002 a 2003. Vzrostlo i procentuální zastoupení lidí s částečným invalidním důchodem. Naopak počet lidí s plným invalidním důchodem od roku 2004 klesá.   pcl hj  