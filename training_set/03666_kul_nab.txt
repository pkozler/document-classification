 Na akci na místě zbořeného městečka Zahrádka přišlo 500 lidí  Horní Paseka (Havlíčkobrodsko) 11. června (ČTK) - Na místa, kde ještě před necelými 40 lety stálo městečko Zahrádka, se dnes přišlo podívat kolem 500 lidí. Konala se tu tradiční pouť, mše, výstava a komentované prohlídky. Zahrádku, která musela ustoupit přehradě Želivce u Švihova, připomíná už jen kostel sv. Víta a hřbitov, řekl ČTK Jan Čihák ze sdružení Přátelé Zahrádky.   Pro návštěvníky byla připravena výstava fotografií už zaniklého města a také koncert. Část výstavy věnovali i historii hudby v Zahrádce. "Oživili jsme vzpomínky na místní kapely, hudebníky a jejich nástroje," poznamenal Čihák. Organizátoři na akci také připomněli 100. výročí narození malířky Jožky Ryšavé, která pocházela z nedalekého Kožlí.   Na pouť chodí jak lidé, kteří v Zahrádce bydleli, tak i turisté. Mají totiž jednu z mála možností podívat se do zdejšího kostela, v němž jsou vzácné malby. Bývalí obyvatelé si pak rádi zavzpomínají na místa, která dobře znali, podotkl Čihák.   O zbourání městečka Zahrádka bylo rozhodnuto v roce 1969 kvůli budované přehradní nádrži Želivka, která se stala hlavním zdrojem pitné vody hlavního města. V roce 1970 se začalo s postupnou demolicí staveb, Zahrádka byla definitivně vysídlena v roce 1976, uvedl Čihák. Zachován zůstal kostel, který je nyní jen zhruba deset metrů od hladiny nádrže, a hřbitov.   Kostel je podle Čiháka ve velmi špatném stavu. Sdružení se proto snaží získat peníze na jeho opravu. "Tím, že je kostel blízko vody, trpí vlhkostí. Pokud se nepodaří v dohledné době odvlhčit zdivo a malby zrestaurovat, pak i s omítkou opadají," dodal Čihák. Na záchranu kostela proto pořádají sbírku. Na všechny potřebné stavební práce by podle připraveného projektu bylo třeba kolem 2,5 milionu korun.   Původně románský kostel byl postaven v první polovině 13. století, pozdějšími úpravami dostal barokní podobu. Malby z poloviny 14. století byly objeveny při záchranném průzkumu v letech 1976 a 1977. Po odkrytí ale byly zajištěny jen provizorně.   kpe kš  