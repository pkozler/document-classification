 Polský prezident řekl "ne" zákonu o omezení státní správy  Varšava 7. ledna (zpravodajka ČTK) - Polský prezident Bronislaw Komorowski dnes odmítl podepsat zákon, na jehož základě měla o práci během tří let přijít desetina zaměstnanců státní správy. Právní předpis poslal k posouzení ústavnímu soudu. Je to poprvé, co Komorowski od svého loňského zvolení do funkce nepodepsal zákon vypracovaný vládou Donalda Tuska.   Komorowski v loňských předčasných prezidentských volbách kandidoval za Tuskovu liberální Občanskou platformu. Krátce před nástupem do úřadu ze strany vystoupil. Jeho předchůdce v prezidentském paláci, konzervativec Lech Kaczyński, který loni v dubnu zahynul při leteckém neštěstí v Rusku, Tuskově vládě pravého středu často komplikoval život. Vetoval například některé reformní plány kabinetu, "otálel" také s podpisem lisabonské smlouvy reformující fungování Evropské unie.   Zákon o zeštíhlení státní správy měl podle plánů vlády začít platit od února. Práci podle něho mělo do roku 2013 ztratit deset procent státních úředníků, netýkalo se to ale například policistů, hasičů, pohraničníků nebo zaměstnanců prokuratur.   Polská vláda se snaží bojovat s veřejným dluhem, pokud by překročil hranici 55 procent HDP, čekaly by zemi ze zákona drastická úsporná opatření. Takovému scénáři se chce Tuskova vláda vyhnout, protože Polsko čekají letos na podzim parlamentní volby. Náměstek ministra financí Dominik Radziwill před týdnem řekl, že veřejný dluh Polska byl ke konci roku 2010 pod úrovní 53,5 procenta HDP.   Komorowski s "utahováním opasků" souhlasí, pochybnosti má ale o tom, zda jsou některá ustanovení zákona v souladu s ústavou. "Prezident podporuje kroky vlády, které vedou k uzdravení našich veřejných financí, ale existuje jistá hranice, kterou nemůže překračovat. Tou hranicí je ústavnost zákonů," vysvětlil v televizi TVN24 Tomasz Nalencz, poradce Komorowského.   hab mik  