 Vedení ČSSD projednalo Grossovo přerušení členství ve straně  --------------------    Ke zpravodajství: AUDIO;    Doplnili jsme vyjádření šéfa ČSSD Sobotky ve 3., a 5. odstavci a šéfa středočeské organizace ČSSD Dolejše v 6. odstavci.   --------------------    Praha 7. ledna (ČTK) - Grémium ČSSD dnes vzalo na vědomí, že bývalý předseda Stanislav Gross přerušil členství ve straně kvůli podezřením z korupce kolem někdejší privatizace Mostecké uhelné. Ostatní aktéři případu členy ČSSD nejsou, řekl dnes novinářům úřadující předseda sociální demokracie Bohuslav Sobotka. ČSSD podle něho také podporuje kroky státního zastupitelství a policie k vyšetření kauzy.   "Plně podporuji stanovisko politického grémia ČSSD, jež se zasadí o objektivní prošetření všech podezření souvisejících s privatizací Mostecké uhelné společnosti," sdělil ČTK jihomoravský hejtman Michal Hašek, který jednání inicioval a na březnovém sjezdu bude stejně jako Sobotka kandidovat do čela ČSSD.   Členové grémia podle Haška předpokládají, že stejně jako Gross by se zachoval každý sociální demokrat, aby stranu nepoškozoval. Stanovisko bylo přijato jednomyslně, dodal. "Pokud jde o rozhodnutí Stanislava Grosse já to vnímám jako rozhodnutí, ve kterém on se snaží, aby tato aféra nepoškodila sociální demokracii," uvedl Sobotka. Sociální demokracie nemá jiné informace než ty, které se objevily v médiích, kde se píše pouze o podezřeních. Vyčká proto na závěry policie, státního zastupitelství a soudů a k nim zaujme stanovisko, dodal.   Podle švýcarských zdrojů odešlo krátce po privatizaci dolů od kupce 46 procent akcií MUS, švýcarské firmy Investenergy, zhruba pět milionů dolarů (asi 170 milionů Kč) na účet firmy Torrence Trading na Gibraltaru, napsala Mladá fronta Dnes (MfD). Důvodem platby byla údajně provize za prodej. Celková kupní cena byla 650 milionů korun, provize tedy činila 27 procent.   K účtu, na kterém se část provize objevila, měl přístup Jiří Martínek, který byl podle MfD Grossovým poradcem a pro ČSSD zajišťoval kampaně a marketing. Ve spojitosti s provizí se podle deníku objevuje jméno někdejšího poslance Antonína Sýkory. Jeho syn Robert Sýkora byl Grossův kamarád. Na jeho doporučení se stal náměstkem ministra průmyslu, uvedl deník. Otec a syn Sýkorovi z Havířova podle Sobotky sice v minulosti byli členy ČSSD, ale už dávno nejsou, a Martínek členem strany nikdy nebyl.   Hašek ve čtvrtek požadoval, aby se dnešního jednání účastnil i Richard Dolejš, předseda středočeské ČSSD, která je Grossovou domovskou organizací. Dolejš se z dnešního jednání omluvil. Ve stanovisku, které zaslal stranickému vedení písemně a které poskytl ČTK, přiznal, že s Martínkem byli od roku 1997 společníky ve firmě LZ Profin. V následujícím roce ale firma ukončila činnost a podle obchodního rejstříku byla v dubnu 1999 likvidována, uvedl. Od zrušení firmy podle prohlášení s Martínkem nespolupracuje a ani s ním není v kontaktu. Od případných Martínkových aktivit kolem Mostecké uhelné se distancuje a tvrdí, že s nimi neměl nic společného.   Gross deníku řekl, že informace o provizích je pro něj nová a Robert i Antonín Sýkora jakoukoliv spojitost s provizemi kolem dolů popírají.   V minulosti již byli v souvislosti s Mosteckou uhelnou vyslýcháni expremiér Miloš Zeman a další členové jeho vlády.   vh mbc rot  