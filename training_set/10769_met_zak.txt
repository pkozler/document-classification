 Cizinec vjel v Ústí do zaplavené ulice, vytahovali ho hasiči  Ústí nad Labem 18. ledna (ČTK) - Cizinec vjel dnes krátce před 5:30 do zatopené Pražské ulice v Ústí nad Labem, kam se rozlila voda z blízkého Labe. Nezastavil ho ani zákaz vjezdu. Jeho osobní auto museli z vody vytahovat ústečtí hasiči.   "Auto bylo ve vodě až po dveře," popsal situaci mluvčí Hasičského záchranného sboru Ústeckého kraje Lukáš Marvan. Hasiči auto vytáhli, řidiči se nic nestalo.   Část Pražské ulice, včetně kruhového objezdu pod Větruší a navazující ulice Přístavní policisté uzavřeli už v pátek. Komunikace zalila voda z Labe, jehož hladina v Ústí nad Labem dosahuje dnes dopoledne 721 centimetrů a postupně klesá.   van mol  