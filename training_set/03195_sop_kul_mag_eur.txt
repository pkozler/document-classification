 Dokument ukazuje,jak se v Africe nakládá s evropskými dotacemi  --------------------    Ke zpravodajství: FOTO ve Fotobance   --------------------    Praha 6. ledna (ČTK) - Jaký vliv mají dotace z grantů Evropské unie na vzdálenou africkou Zambii a její obyvatele zkoumá nový dokumentární film režiséra Iva Bystřičana nazvaný Doba měděná. Tvůrci filmu se vypravili do Afriky, aby zde natočili materiál o situaci horníků v dolech na měď ležících v oblasti Copperbelt. Místní důlní společnosti čerpají peníze z EU, které mají pomoci s rozvojem africké země. Finance získané provozem dolů ale končí mimo Zambii, řekl dnes novinářům Bystřičan. Film bude mít premiéru 13. ledna.   Bystřičan nepoužívá tradičních záběrů, které si diváci běžně spojují s dokumentárními filmy natáčenými v rozvojových zemích. Místo scén ilustrujících chudobu a utrpení se podle autorových slov snaží ukázat fungování systému evropských dotací a jeho propojení s institucemi v Evropě, například Evropskou investiční bankou (EIB).   K natáčení v Zambii se tvůrci dostali po nabídce mezinárodní nevládní organizace Bankwatch, která oponuje projekty EIB, Mezinárodního měnového fondu a Světové banky. Organizace Bankwatch film produkovala. "Téma privatizace a propojení africké ekonomiky s naší mě zajímalo již delší dobu. Původně jsem vystudoval sociální politiku a sociologii a věci, které se týkají ekonomického fungování společnosti a ekonomických dopadů na člověka, mě zajímaly od prvního ročníku studií na FAMU," řekl ČTK Bystřičan.   Před samotným natáčením absolvovali autoři snímku asi půlroční přípravu, během níž vyhledávali všechny dostupné informace o těžbě mědi a privatizaci dolů v Zambii. Psali také e-maily ředitelům dolů. "Mysleli jsme, že se nám podaří sjednat si s nimi schůzku, nakonec se nám k nim ale dostat nepodařilo," popsal Bystřičan.   Filmaři se po příjezdu do Afriky setkali s lidmi, kteří byli z dolů propuštěni i se současnými zaměstnanci. Získat svědectví o jejich práci bylo podle režiséra velmi obtížné. "Lidé se báli mluvit na kameru, aby se nedostali do průšvihu. Natáčet s pracujícími horníky bylo prakticky nemožné, neboť se báli, že přijdou o práci," uvedl Bystřičan.   Dobu měděnou chtějí tvůrci přihlásit na festival dokumentárních filmů o lidských právech Jeden svět. Dalším záměrem je promítat film v zahraničí. Snímek se dostane i k lidem ze Zambie, kteří ve filmu vystupují.   tmn mkv  