 Pohotovost v Tišnově nejspíš zůstane, dohodl se kraj se starostou  Tišnov (Brněnsko) 5. ledna (ČTK) - Tišnov na Brněnsku nejspíš nepřijde o pohotovost, kterou tam plánoval Jihomoravský kraj od letoška zrušit. Starosta Jan Schneider (ČSSD) se krajskými funkcionáři dohodl na prodloužení provozu v dnešním režimu do konce ledna. Do té doby se mají obě strany dohodnout, jak ji provozovat dál. Město se nebrání příspěvku. Kolik bude platit která strana, však zbývá dohodnout, řekl dnes Schneider ČTK. Podle něj však pohotovost zůstane zachována.   Kraj chtěl letos ustoupit od provozování pohotovosti v šesti městech, a to z finančních důvodů. Kromě Tišnova mezi ně patří Kyjov, Ivančice, Veselí nad Moravou, Hustopeče a Blansko. Zároveň nabídl městům půlmilionovou dotaci, když se rozhodnou službu si dál zajišťovat sama. Čtyři radnice na to přistoupily, ta veselská a tišnovská byla proti.   Termín, jímž se rozjezd pohotovosti v novém uspořádání odkládá do konce ledna, platí pro všech šest měst, řekl dnes ČTK krajský radní odpovědný za zdravotnictví Oldřich Ryšavý (ČSSD). "Města argumentovala tím, že vzhledem k tomu, že jsme o změně rozhodli na konci roku, jsou v časové tísni a nedokážou to (provoz pohotovosti) tak rychle nasmlouvat," uvedl Ryšavý. Měsíční odklad má starostům vyjít vstříc.   Ani měsíční lhůta navíc zřejmě nezabrání zrušení pohotovosti ve Veselí nad Moravou na Hodonínsku. Podle Ryšavého nemá město zájem na provoz služby přispívat, a tak zanikne. "Patřila mezi ty nejméně vytížené," řekl.   Ryšavý už dřív argumentoval, že pohotovost kraj dál zajišťuje v každém okrese, což je nad rámec jeho povinnosti dané předpisy. Kdyby jí chtěl vyhovět s nejmenším úsilím, stačila by jediná první pomoc v Brně.   lce sap  