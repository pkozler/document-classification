 Blair prý před válkou v Iráku záměrně zkreslil Chirakův výrok  Londýn 20. ledna (zpravodaj ČTK) - Bývalý britský premiér Tony Blair před invazí do Iráku v březnu 2003 záměrně špatně interpretoval výroky tehdejšího francouzského prezidenta Jacquesa Chiraka ve snaze vyhnout se dalším debatám o nové rezoluci OSN a urychlit tak chystanou válku. Před britskou komisí pro vyšetřování irácké války to ve středu řekl tehdejší Blairův poradce pro evropské záležitosti Stephen Wall.   Invazi předcházely měsíce intenzivních diplomatických jednání a střetů mezi stoupenci války - USA podporovanými Británií - a jejími odpůrci, především Francií a Německem. Spory se točily kolem toho, zda k invazi je zapotřebí ještě dalšího posvěcení od Rady bezpečnosti OSN, kromě rezoluce 1441 RB z listopadu 2002, která vyzvala Irák k úplné likvidaci zbraní hromadného ničení. Zatímco Francie s Německem trvaly na tom, že ano, Washington s Londýnem tvrdily opak, ale snažily se přesto najít v patnáctičlenné Radě bezpečnosti podporu pro svou rezoluci umožňující ozbrojenou akci.   Když bylo jasné, že se jim to nepodaří, vzdaly se diplomatického úsilí. Jedním z argumentů pro opuštění diplomatické cesty byl i Chirakův výrok z 10. března, že Francie je za každých okolností proti a požaduje více času pro zbrojní inspektory OSN. USA a Británie to interpretovaly tak, že Francie - jako stálý člen RB s právem veta - bude jakoukoli akci proti Iráku vždy vetovat a nemá cenu dál jednat. Invaze pak začala 20. března.   Podle Walla ale nebylo možné Chirakův výrok z televizního rozhovoru takto vykládat. Jasně řekl, že jde o francouzskou pozici "ce soir", tedy dnes večer, uvedl Wall.   Přesto Blair po Chirakově televizním rozhovoru požádal svého mluvčího Alastaira Campbella, aby rozehrál "protifrancouzskou kartu", uvedl Wall.   Vzpomíná také, jak mu telefonovala ministryně pro evropské záležitosti Joyce Quinnová. "Stephene, ví premiér a Alastair, že Chirac neřekl to, co podle nich řekl?" vzpomínal na hovor Wall. "Myslím si, že ano," odpověděl jí tehdy Wall.   "Myslím, že není pochyb o tom, že Tony Blair a (tehdejší ministr zahraničí) Jack Straw věděli, co dělají. Rozhodně, když tehdy během týdne Jack Straw informoval kabinet o Chirakově ostudném chování, věděl přesně, co Chirac řekl," uvedl Wall.   Připomněl ale, že tehdy Blairova vláda bojovala kvůli Iráku o politický život. "Jsem jako provazochodec nad propastí, který udržuje rovnováhu jen stéblem," řekl mu prý tehdy Blair.   Podle Walla je možné si myslet o Chirakovi cokoli, ale jedním z motivů jeho odporu proti irácké invazi byla jeho skutečná nechuť k válce, kterou sám zažil. "Vzpomínám si, jak počátkem roku 2003 říkal: 'Byl jsem na vojně v Alžírsku. Vím, jaké to je'," uvedl Wall. "Ve svých pamětech píše o tom, jak mu v náručí umíral po výbuchu miny čtrnáctiletý Alžířan... Myslím, že to pro něj bylo reálné."   Blair bude před vyšetřovacím výborem znovu vypovídat v pátek - předtím vypovídal již jednou, koncem ledna minulého roku. Válku jednoznačně obhajoval a zdůraznil, že by ani při pohledu zpět nejednal jinak, přestože se v Iráku nenašly zbraně hromadného ničení označované za hlavní důvod invaze.   Podle Walla byl Blair upřímně šokován, když se v Iráku žádné takové zbraně nenašly. "Tony Blair nemohl zahrát takový šok, na jaký se pamatuji, když se po invazi ukázalo, že tam prostě nejsou," řekl Wall.   ml mik  