 České firmy nejsou v EU příliš slyšet, diplomaté to chtějí změnit  --------------------    Ke zpravodajství: AUDIO   --------------------    Brusel 27. ledna (zpravodaj ČTK) - České firmy a organizace, které by mohly mít vliv na konečnou podobu zákonů vytvářených v EU, jsou podle zkušeností diplomatů proti ostatním evropským partnerům zatím jen málo slyšet. Malým zapojením do veřejných konzultací se ale připravují o možnost upravit unijní normy do podoby, která pro ně i jejich klienty může být výhodná. I kvůli tomu stálé zastoupení ČR při EU spustilo nový  webový rozcestník , který nabízí přehledné informace o tom, jak je možné se do debat o vznikajících pravidlech zapojit a co je možné díky tomu získat.   "Když něco nechci, tak se musím ozvat. Když se mi něco nelíbí, tak to mám říct jasně. Mám to říct hned a mám říct, co chci místo toho," řekla dnes ČTK a Českému rozhlasu velvyslankyně při EU Milena Vicenová.   "Zdá se mi (...) a i čísla to dokazují, že my se moc ozývat neumíme. My nadáváme na zakřivené okurky a na banány, které musí být jeden jako druhý, na to, že nám zakazovali slivovici a zakázali rum, a že jsme museli bolestně obhajovat tvarůžky, ale když máme možnost říct jasně, co chceme, tak to neděláme," podotkla.   Jako příklad, který ale není rozhodně výjimkou, může podle ní sloužit případ společné zemědělské politiky. Na ní jde zhruba 45 procent rozpočtu EU, tedy miliardy eur. Nyní se v unii hovoří o tom, jak jí po roce 2013 zreformovat, tedy co konkrétně by se mělo změnit. K této debatě v rámci veřejných konzultací, do kterých se mohou zapojit firmy, různá lobbistická sektorová sdružení, ale i neziskové organizace a jednotliví občané a podnikatelé, přišlo z EU celkem 5473 příspěvků. Ze sousedního Rakouska to bylo 399 a třeba z Lotyšska 463 poznámek. "Z České republiky se ozvalo 19 hlasů," podotkla velvyslankyně.   Vicenová věří, že nový web by mohl pomoci zlepšit situaci. Diplomaté se na něm snaží vysvětlit to, jak mohou unijní pravidla ovlivnit podnikání firem, jak je možné se ozvat, najít si k tomu případně spojence, nebo třeba jak čerpat z Evropské unie peníze.   O tom, že podnikatelé či jejich sdružení mohou uspět a prosadit určité změny, by mohla svědčit třeba automobilová sdružení. Podařilo se jim zmírnit některé navrhované normy, které se týkaly třeba emisí oxidu uhličitého u dodávkových aut.   Nyní se veřejné konzultace vedou třeba o finanční perspektivě, tedy unijním dlouhodobém rozpočtu po roce 2013, o pravidlech pro jednotný trh nebo o uznávání profesních kvalifikací. Tyto návrhy přitom, zdůrazňují diplomaté, mohou ovlivnit podnikání a služby mnohých firem a přeneseně i životy lidí.   pkt dvd  