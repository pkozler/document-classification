 GM zvýšila loni prodej na domácím trhu o více než šest procent  Detroit 4. ledna (ČTK) - Největší americká automobilka General Motors (GM) loni díky novým modelům překonala krizový rok 2009 a zvýšila prodej osobních a lehkých užitkových vozů na domácím trhu o 6,3 procenta na 2,2 milionu. GM byla první automobilkou, která dnes oznámila údaje o prodeji v USA za prosinec a celý loňský rok.   V prosinci se odbyt vozů GM zvýšil o 7,5 procenta. Dopomohl k tomu zejména úspěch nových modelů jako Chevrolet Equinox a vozů typu SUV v menších velikostech.   Analytici předpokládají, že v loňském roce americký automobilový trh posílil o deset procent a letos bude růst pokračovat. Zákazníci se vrátili k nákupům s podporou postupného oživování ekonomiky.   General Motors loni zaznamenala úspěch i na čínském trhu, kde loni prodala více než na domácí půdě. Za celý rok zvýšila svůj prodej v Číně o 29 procent na 2,35 milionu vozů a stala se prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   GM se loni po více než roce vrátila na burzu. Prodejem svých akcií získala 23,1 miliardy dolarů (434 miliard Kč) v největší primární nabídce akcií na světě. GM předloni v červenci opustila bankrotový režim a v rámci rozsáhlé restrukturalizace značně omezila svou velikost. Ponechala si jen čtyři značky Chevrolet, Buick, Cadillac a GMC.   hp jw  