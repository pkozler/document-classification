 Americká banka Citigroup loni vydělala přes deset miliard dolarů  Doplnili jsme údaje o celoročním hospodaření v titulku a 1. odstavci, upravili 2. odstavec a doplnili další podrobnosti od 3. odstavce.   --------------------    New York 18. ledna (ČTK) - Třetí největší americká banka Citigroup loni vydělala 10,6 miliardy dolarů (asi 192,5 miliardy Kč). Vykázala tak první celoroční zisk od roku 2007. Oznámila to dnes podle agentury AP firma. V samotném čtvrtém čtvrtletí hospodařila banka se ziskem 1,3 miliardy dolarů po ztrátě 7,6 miliardy dolarů před rokem.   Za zlepšením hospodářských výsledků stál pokles ztrát souvisejících se špatnými úvěry. Zisk ve čtvrtém čtvrtletí nicméně zaostal za očekáváním analytiků. Tržby společnosti se oproti třetímu čtvrtletí snížily o šest procent na 18,4 miliardy dolarů, v meziročním srovnání však stouply, napsala agentura Reuters.   Akcie banky po zveřejnění výsledků oslabily o více než tři procenta. "Očekávání pro tuto finanční skupinu jsou vysoká kvůli zlepšující se ekonomice a celkově příznivější atmosféře. Tato čísla budou přijata s určitou skepsí," řekl k výsledkům analytik Richard Sichel ze společnosti Philadelphia Trust.   Americká vláda minulý měsíc odprodala zbytek svých akcií v bance Citigroup. Na transakcích spojených se záchranou této finanční skupiny tak daňoví poplatníci vydělali 12 miliard dolarů.   Vláda v rámci programu TARP z konce roku 2008 určeného na záchranu finančního sektoru před krizí převzala celkem 7,7 miliardy akcií banky, tedy 27 procent. Za to společnosti poskytla kapitálovou injekci 25 miliard dolarů a navíc úvěr 20 miliard dolarů, který již banka splatila v prosinci 2009.   pmh vju dvd    