 V Jablonci začal Bižuterní jarmark, na své si přijdou hlavně ženy  --------------------    Ke zpravodajství: ilustrační FOTO ve Fotobance  ID foto:  P201104010437601 ,  P201104010438501 ,  P200812270125501    --------------------    Jablonec nad Nisou 16. července (ČTK) - V Jablonci nad Nisou si až do příští neděle přijdou na své hlavně ženy - od těch nejmenších až po zralé dámy. Tamní Eurocentrum totiž ovládl Bižuterní jarmark, na němž svou produkci představují známí, ale i méně známí bižuterní výrobci. Záplava třpytivé krásy v nepřeberném množství barev a tvarů dnes přilákala na místní výstaviště desítky žen navzdory tomu, že slunce lákalo spíš někam k vodě.   Bižuterním jarmarkem pokračuje program Mezinárodního trienále Jablonec 2011, které se věnuje bižuterii, módě a umění. Po devět odpolední budou na výstavišti místní firmy bižuterii nejen nabízet, ale mnohé přímo vyrábět. Značkovou jabloneckou bižuterii nabízí na jarmarku nejen Svaz výrobců bižuterie, ale například i jeden z největších současných producentů - Preciosa.   Své ručně vinuté perle ale do Jablonce přivezla například i malá železnobrodská firma Kortan. "Nemůžeme jen sedět doma, dělat perle a čekat, až si nás zákazníci najdou, musíme za nimi vyjíždět na podobné akce," řekla dnes ČTK vedoucí malé rodinné sklárny Alena Kortanová. Přiznala, že poslední roky jsou pro výrobce bižuterie opravdu těžké. Krize připravila spoustu lidí o práci, a tak utrácejí za drobnosti pro radost mnohem méně než dřív. "Dřív nakupovali třeba za 200 korun, dnes už tak za 60," poznamenala Kortanová.   Dostat se do povědomí pomáhá výrobcům také Svaz výrobců bižuterie, který se spolupodílí na trienále. Mimo jiné zorganizoval na začátku roku tradiční velkou módní přehlídku, která program odstartovala. Na jarmarku má stánek, na němž představuje celou škálu produktů firem, jež zastupuje. "Pro bižuterní výrobce je to těžké. Byli zvyklí, že styk se zákazníky a spoustu dalších věcí za ně dělal Jablonex. Když se rozpadl, musí se to teď všechno učit dělat sami," poznamenal místopředseda svazu Milan Kohout.   Vedle jarmarku nabízí trienále také výstavu Oděv a jeho doplněk v nedalekém Muzeu skla a bižuterie. Letos je jejím tématem to, jak se lidé zdobili od nejstarších dob až po současnost. V historické části prezentuje unikátní sbírku Waldes, která je kulturní památkou. Její součástí jsou spínadla na oděvy, textilní doplňky a také knoflíky. Část věnovaná současnosti představuje práce týmů profesionálních módních a bižuterních návrhářů, budoucnost prezentuje tvorbu studentů odborných a vysokých škol.   Trienále navazuje na tradici bižuterních výstav, která v Jablonci začala ve 40. letech 20. století. Skutečným fenoménem byly hlavně v 60., 70. a 80. letech. Odrážely nejen tehdejší vkus, ale také společenskou a politickou atmosféru. Nejúspěšnější výstava byla v roce 1965, navštívilo ji 300.000 lidí. Ta současná si klade za cíl propojit bižuterní, sklářský a textilní průmysl a dát prostor mladým, ale také pomoci při záchraně tradiční bižuterní výroby v Česku.   Leona Vacková kš  