 Skladovací areál v Brně Chrlicích je na prodej  Brno 2. května (ČTK) - Brněnská společnost TC develop, a.s. prodává skladovací areál v průmyslové zóně v brněnské městské části Chrlice. Podle Václava Salače ze společnosti Naxos, která prodej připravuje, se cena areálu pohybuje kolem 30 milionů korun. Řekl to dnes ČTK.   Podle Salače má areál atraktivní polohu poblíž dálnice D2. Areál, který je na prodej, má plochu přes 13.000 metrů čtverečních. Obsahuje dvě skladovací haly a třípodlažní administrativní budovu. Čemu v minulosti sloužil, Salač neuvedl.   "Areál prošel rekultivací. Nový majitel jej může využít ke skladování nebo přestavět," uvedl Salač. Podle dostupných informací je na jednu z hal už vydán demoliční výměr a na rekonstrukci administrativní budovy stavební povolení.   Areál se nachází v Tovární ulici, která leží stranou ostatní zástavby městské části Chrlice směrem na další městskou část Brna Tuřany.   vrn snm  