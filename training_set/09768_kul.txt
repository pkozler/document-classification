 Před 80 lety se narodil spisovatel Doctorow, autor románu Ragtime  --------------------    Ke zpravodajství: FOTO ve Fotobance   --------------------    New York/Praha 5. ledna (ČTK) - Před 80 lety, 6. ledna 1931, se narodil jeden z nejrespektovanějších amerických autorů Edgar Lawrence Doctorow, autor slavného románu Ragtime.   Doctorow se narodil v New Yorku v rodině potomků ruských přistěhovalců a rodnému městu zůstal v životě i tvorbě věrný. Po studiích pracoval jako nakladatelský redaktor. Poté se věnoval spisovatelské dráze. V roce 1954 se oženil a s manželkou Helenou má tři děti.   Doctorow bývá považován za představitele tzv. retrofiction - žánru, ve kterém se na základě prolínání skutečných a smyšlených událostí a postav zobrazuje společenské klima v časech, kdy se utvářela moderní podoba Ameriky. Výstižně to ilustruje jeho zřejmě nejpopulárnější román Ragtime (1975), ve kterém se na půdorysu příběhu tří rodin odráží doba ekonomického rozmachu Ameriky a střetávání ras, kultur a tradic.   Přitažlivé látky se chopil v roce 1981 režisér Miloš Forman a natočil podle Ragtimu stejnojmenný film. Ragtime nebyl jediný Doctorowův zfilmovaný román, na filmové plátno se dostala již jeho prvotina - temný western Vítejte do zlých časů (1960), v jehož filmové verzi si o sedm let později zahrál hlavní roli Henry Fonda. V roce 1983 zfilmoval režisér Sidney Lumet další Doctorowův slavný román Kniha Danielova (1971), volně čerpající z popravy manželů Rosenbergových, odsouzených v USA roce 1951 za špionáž pro Sovětský svaz.   tom ped  