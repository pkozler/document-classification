 Čech a Němec jsou pohřešováni po potopení tankeru na Rýnu  --------------------    Ke zpravodajství: FOTO/aktuality   Zvýšili jsme prioritu a doplnili klíčové slovo ČR. Doplnili jsme informaci o tom, že jeden z pohřešovaných je Čech, a související podrobnosti v prvních třech odstavcích.   --------------------    Berlín 13. ledna (ČTK) - Na řece Rýně se dnes v Německu převrátil tanker přepravující kyselinu sírovou. Pohřešováni jsou dva ze čtyř členů posádky, podle agentury AFP Čech a Němec. Agentura DPA ráno napsala, že voda v řece má 4,1 stupně Celsia, a případní trosečníci tak neměli šanci ve vodě dlouho přežít.   "Dva členové posádky byli zachráněni, ale další dva jsou nezvěstní," potvrdil mluvčí říční policie Paul-Heinz Meurisch. Do pátrání po pohřešovaných byly nasazeny i vrtulníky s termovizí. V říční vodě byl zaznamenán mírný pokles hodnoty pH. Úřady se tudíž domnívají, že do rozvodněného veletoku z tankeru uniklo malé množství kyseliny, vzhledem k množství vody zřejmě zanedbatelné.   V momentě ztroskotání se dva členové posádky nacházeli u kormidla, další dva byli v kajutách, řekl podle AFP mluvčí policie v Mohuči Jörg Hitzelberger. Podrobnosti k totožnosti a věku nezvěstných policie nesdělila.   Více než 100 metrů dlouhé plavidlo, které převáželo 2400 tun kyseliny sírové z chemičky BASF v Ludwigshafenu, se z dosud neznámých příčin převrátilo na bok mezi městy Sankt Goar a Sankt Goarshausen, nedaleko pověstmi opředené skály Loreley.   Policie neuvedla, jaké nebezpečí hrozí z případného úniku chemikálie. Loď Waldhof leží na boku a její část trčí z vody. Lodní doprava na veletoku byla kvůli nehodě zastavena v úseku mezi obcemi Bingen a Bad Salzig.   Nehoda, hlášená kolem 5:00 SEČ, se stala v malebné krajině poblíž mytologického útesu Loreley, pojmenovaného podle nymfy, která svým zpěvem podle pověsti vábí lodivody do záhuby. V tomto úseku řeky je obzvlášť silný proud a skaliska pod vodou, což je příčinou mnoha nehod. Jde o nejužší místo Rýna mezi hranicí Švýcarska a ústím do Severního moře. Na Rýnu je navíc v současnosti kvůli oblevě zvýšená hladina.   zdp mik      