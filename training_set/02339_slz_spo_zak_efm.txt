 K insolvenčnímu řízení se Sazkou se připojila Le Cheque Déjeuner  --------------------    Ke zpravodajství: PROFIL   Doplnili jsme komentář Le Cheque Déjeuner ve 2. odstavci   --------------------    Praha 25. ledna (ČTK) - K insolvenčnímu řízení s loterijní společností Sazka se s pohledávkou 4,4 milionu Kč připojila společnost Le Cheque Déjeuner. Vyplývá to z informací zveřejněných v insolvenčním rejstříku. Městský soud v Praze dostal od společnosti Moranda návrh na zahájení insolvenčního řízení se Sazkou 17. ledna.   Finanční ředitel Le Cheque Déjeuner Martin Müller ČTK řekl, že pohledávka, která vznikla za nákup poukázek na benefitní programy, není po splatnosti. Řešení své pohledávky vůči Sazce podle něj firma předala po medializaci situace loterijní firmy své advokátní kanceláři. "Není to tak, že bychom nyní chtěli očerňovat Sazku," dodal.   Insolvenční návrh na Sazku podal podnikatel Radovan Vítek. Sazka musí do 20 dnů ode dne doručení usnesení o zahájení řízení poslat soudu svoje vyjádření k tomuto návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Předseda představenstva a šéf Sazky Aleš Hušák uvedl, že loterijní firma se bude návrhu bránit všemi právními prostředky.   Vítek míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Firma vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd mha  