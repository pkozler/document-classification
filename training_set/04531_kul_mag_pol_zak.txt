 Film Bigelowové o honu na bin Ládina prý může být přepsán  --------------------    Ke zpravodajství: FOTO ve Fotobance  ID foto:  P201011110128101 ,  FO02016302    --------------------    New York 2. května (ČTK) - Smrt vůdce teroristické sítě Usámy bin Ládina by mohla znamenat změnu plánů pro americkou režisérku Kathryn Bigelowovou. Oscarová režisérka chystá film o neúspěšném pokusu zabít nejhledanějšího muže planety. O snímku v těchto dnech jedná s herci. Bin Ládina však v noci na dnešek zabilo americké komandu v Pákistánu. Podle serveru Hollywood Reporter mají tvůrci několik možností, jak s filmem naložit.   Thriller s pracovním názvem Kill Bin Laden (Zabít bin Ládina) má být postaven na nepodařené tajné operaci americké armády s cílem polapit bin Ládina.   Podle serveru by snímek mohl zůstat více méně beze změn, přičemž kvůli aktuálním událostem by téma, souvislosti i časové zasazení mohly získat na váze. Oba tvůrci však mohou také udělat obrat o 180 stupňů a zcela změnit úhel pohledu. Bigelowová by však mohla o téma zcela ztratit zájem, i proto, že se v dohledné době pravděpodobně vynoří další projekty, aby těžily z rozruchu, který bin Ládinova smrt vzbudila. Například studio Paramount v roce 2006 získalo předkupní práva na knihu Jawbreaker (Jazykolam) o honu na bin Ládina v první etapě války v Afghánistánu.     Stěží si však lze představit, že události kolem bin Ládinovy smrti scenáristé zcela opomenou zmínit, míní server.   Bigelowová v roce 2010 dostala Oscara za nejlepší režii za válečné drama z irácké války Smrt čeká všude.   Mezi herci, kteří se v chystaném snímku o bin Ládinovi mají objevit, se podle serveru nyní nejčastěji uvádí jméno herce Joela Edgertona. V posledních letech hrál například v australském dramatu Království zvěrstev nebo hororu Šepot.   kne kš  