 EPH převzal Elektrárny Opatovice a Elektrizace železnic Praha  Praha 17. ledna (ČTK) - Do společnosti Energetický a průmyslový holding (EPH) byly začleněny Elektrárny Opatovice a Elektrizace železnic Praha. Informoval o tom dnes mluvčí EPH Martin Maňák. Podniky dosud patřily do skupiny J&amp;T, což je jeden z vlastníků holdingu. Antimonopolní úřad fúzi potvrdil v loňském roce. Do EPH byl také převeden podíl 48,67 procenta v Pražské teplárenské.   Elektrárny Opatovice a Elektrizace železnic Praha byly do EPH začleněny včetně svých dceřiných společností a majetkových účastí. V případě Elektrizace železnic Praha je to například dceřiná společnost Tramo Rail či slovenský podnik Elektrizácia železníc Kysak.   Elektrárny Opatovice byly do EPH převedeny včetně sesterské společnosti NPTH, která drží podíl 48,67% ve společnosti Pražská teplárenská.   Elektrárny Opatovice patří se svým dosažitelným elektrickým výkonem 363 megawatt a celkovým tepelným výkonem 966 MW mezi přední dodavatele energií v České republice. Podnik dodává tepelnou energii pro téměř 60.000 domácností v regionu Hradec Králové, Pardubice, Chrudim a také řadě průmyslových podniků.   V loňském roce dodaly Elektrárny Opatovice svým odběratelům 4422 terajoulů tepla. Výroba elektřiny v Elektrárnách Opatovice v roce 2010 dosáhla 2,02 TWh.   Společnost Elektrizace železnic Praha je přední domácí dodavatel v oblasti dopravní infrastruktury, pro kterou zajišťuje komplexní dodávky vysokonapěťových technologických celků. Zaměřuje se na vývoj, projektování, výrobu a montáž drážního trakčního vedení pro železnici i pro MHD v České republice i v zahraničí. V současnosti rozšířila firma svou činnost také o komplexní dodávky napájecích stanic, měníren a trafostanic.   Vlastníky EPH jsou finanční skupina J&amp;T (40 procent), investiční skupina PPF a PPF Partners (40 procent) a manažer Daniel Křetínský (20 procent).   lko vju  