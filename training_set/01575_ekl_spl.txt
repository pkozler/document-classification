 Mladečské jeskyně zahájily sezonu, rekonstrukce budovy pokračuje  Mladeč (Olomoucko) 18. května (ČTK) - I přes pokračující rekonstrukci vstupní budovy mohou již turisté v těchto dnech zavítat do Mladečských jeskyní na Olomoucku. Stavební práce potrvají do konce srpna, prohlídky podzemí se ale nijak nedotknou. Cílem přestavby je vrátit objektu původní historický vzhled a vybudovat nové zázemí pro provoz i pro návštěvníky, řekla dnes vedoucí jeskyní Drahomíra Coufalová. Práce začaly loni v září, celkem si vyžádají zhruba 20 milionů korun.   Sezona v jeskyních obvykle začíná počátkem dubna, letos se ale kvůli rekonstrukci její počátek posunul na polovinu května. "Domluvili jsme se se stavební firmou, která přednostně dokončila původní přednáškovou síň na přístupovém schodišti. Díky tomu jsme mohli jeskyně otevřít veřejnosti. Lidé jen budou vcházet jiným vchodem, než byli zvyklí," uvedla Coufalová.   Podle ní byla budova z roku 1918 ve špatném stavu, navíc ji znehodnotily následné přístavby. "Po rekonstrukci by se objekt měl vrátit do původní podoby a vzniknou nové stavby pro zázemí pracovníků i nové sociální zařízení pro návštěvníky. Vznikne i nový východ z jeskyně," doplnila Coufalová.   Jeskyně budou otevřeny do konce října denně mimo pondělí. Dospělí za vstup zaplatí 90 korun, což je o deset korun více než loni. Vstupné pro děti zůstává 40 korun.   Mladečské jeskyně se nacházejí v Chráněné krajinné oblasti Litovelské Pomoraví. Jde o složitý labyrint chodeb, dómů a komínů, který je vytvořen v devonských vápencích vrchu Třesín. Jeskyně má místy velmi bohatou a barevnou krápníkovou výzdobu.   V jeskyních bylo nalezeno velké množství kostí pravěkých zvířat, pralidí i doklady jejich činnosti, jako je například ohniště či kamenné nástroje.   Jeskyně každoročně navštíví kolem 20.000 lidí, kteří si během asi 40 minut mohou prohlédnout trasu o délce 380 metrů. Dostanou se až do hloubky 37 metrů.   srd hj  