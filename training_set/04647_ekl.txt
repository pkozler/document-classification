 Liberecká zoo začala chovat nový druh antilop - nyaly nížinné  Liberec 26. ledna (ČTK) - Liberecká zoologická zahrada začala chovat nový druh antilop. Nyaly nížinné přivezla před Vánocemi. V jejích chovech nahradily skupinku větších antilop bongo, které se v Liberci dlouhodobě nedařilo odchovat a podhorské klima jim nesvědčilo. Změna ale souvisí i s připravovaným vznikem Africké planiny, společného výběhu, který se liberecká zoologická zahrada chystá v dohledné době vybudovat, řekl dnes novinářům ředitel zahrady David Nejedlo.   Čtyři nyaly nížinné, samec a tři samice, do Liberce dorazily ze zoologických zahrad ve francouzském Montpellier, v Mnichově a ze Dvora Králové nad Labem, kam se také vrátila i část původního chovu antilop bongo. "Byly to antilopy sice krásné, nicméně chovatelsky se jim tady příliš nedařilo," vysvětlil mluvčí zahrady Ivan Langr.   Typicky pruhované antilopy bongo, charakteristické svými rohy ve tvaru lyry, také přestaly zapadat do plánu dalšího rozvoje zahrady. Chtěla by se zaměřovat na zvířata ohrožená a taková, kterým budou zdejší klimatické prostředí i prostorové podmínky svědčit.   "Dohodli jsme se proto, že s antilopami bongo skončíme. Z hlediska klimatu i jejich povahy, protože jsou to zvířata pralesní a teplomilná, jim Liberec nevyhovuje," vysvětlil Nejedlo. Čtveřici nových nyal nížinných - samce Kikuu a samice pojmenované Ijaba, Jasira a Triga - budou moci lidé poprvé spatřit, poté co to počasí dovolí, tedy zřejmě až zjara.   Plánovaná Africká planina, kosmopolitní výběh, ve kterém bude společně žít několik druhů zvířat pocházejících ze stejného místa, by měla vzniknout v horní části liberecké zoo. Projekt zatím existuje pouze na papíře a kdy se s jeho realizací začne, se dosud nerozhodlo. Kromě několika druhů antilop by v ní lidé měli obdivovat například zebry Chapmanovy nebo buvolce běločelé.   jem snm  