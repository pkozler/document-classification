 Mladí maďarští lékaři zvažují po vzoru Čechů hromadné výpovědi  Budapešť 6. května (ČTK) - Mladí maďarští lékaři jsou kvůli nízkým platům velmi rozladění a zvažují podání hromadných výpovědí. V rozhovoru pro dnešní vydání listu Magyar Nemzet to prohlásil šéf lékařské Maďarské rezidentské asociace Magor Papp. Již v lednu maďarští lékaři vyzvali vládu, aby do dubna představila konkrétní opatření, která by jejich podmínky zlepšila. V opačném případě pohrozili protestní akcí po vzoru českých kolegů v nemocnicích.   Pro mnohé začínající lékaře je podle Pappa těžké pochopit, že jejich čistý plat činí jen 79.000 forintů (asi 7200 korun). Podle MTI dodal, že asociace se již obrátila na premiéra Viktora Orbána a požádala ho o více peněz pro zdravotnický sektor.   Doktoři mimo Budapešť pod podmínkou anonymity sdělili, že řada z nich plánuje s vládou vyjednávat. Pokud se prý kabinet do konce tohoto roku na problém nezaměří, budou následovat hromadné výpovědi. Lékaři požadují minimální čistý plat 200.000 forintů (18.200) a pro lékaře s atestací 300.000 forintů (27.300).   "Každý má jen jeden život," prohlásil šéf Maďarské lékařské komory István Eger. Dodal, že proto není správné žádat od doktorů "větší trpělivost".   Státní tajemník pro zdravotnictví ministerstva národních zdrojů Miklós Szócska (samostatná funkce ministra zdravotnictví v Maďarsku není) lékařům prozatím nic určitého neslíbil. Jeho úřad ale podle MTI pracuje na kariérním modelu. Náprava situace podle Szócsky ale není jen na vládě, protože svůj podíl odpovědnosti nesou také starostové, kteří mohou lékařům nabídnout ubytování, a lékařští profesoři.   Na 3800 českých nemocničních lékařů v rámci akce Děkujeme, odcházíme podalo ke konci loňského roku výpovědi a odmítlo je stáhnout, dokud jim vláda výrazně nepřidá. Protestní akce skončily oficiálně v únoru, kdy jim vláda zvýšení platů až o 8000 korun zaručila.   zpt mik  