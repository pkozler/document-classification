 Heger dal v protikorupční strategii pravidla pro veřejné zakázky  --------------------    Ke zpravodajství: AUDIO   Opravili jsme v první větě prvního odstavce chybné: "...na ministerstvu zdravotnictví a ve fakultních nemocnicích nad milion korun..." na správné: "...na ministerstvu zdravotnictví nad milion korun..." a ve třetí větě prvního odstavce chybné: "... dává pravidla pro zadávání..." na správné: "...dává pravidla také nemocnicím pro zadávání...". Zkrátili jsme a doplnili vyjádření lékárnické komory v 9. odst.   --------------------    Praha 20. ledna (ČTK) - Veřejné zakázky na ministerstvu zdravotnictví nad milion korun bude schvalovat ministr, do jednoho milionu náměstci. Stanoví to protikorupční strategie, kterou dnes představil ministr Leoš Heger (TOP 09). Dává pravidla také nemocnicím pro zadávání veřejných zakázek, sponzoring a obchodní vztahy. Zavádí registr referenčních cen a omezuje kongresovou turistiku lékařů za peníze firem. Zakázky nad 50.000 korun budou uveřejňovány v elektronickém systému veřejných zakázek, řekl ministr.   "Vznikne roční plán veřejných zakázek a budou se dělat analýzy potřebnosti jednotlivých zakázek. Rovněž plánujeme zveřejnění všech smluv na internetových stránkách ministerstva," upřesnil ministr, který bere boj proti korupci za jednu ze svých priorit.   Korupce bere zdravotnictví podle Transparency International ročně přes 27 miliard korun, resort spotřebuje 280 miliard. Zprůhlednění systému je částí reformy, kterou chce Heger přesměrovat více peněz do platů.   Strategii schválilo vedení ministerstva, ministr ji podepsal a dneškem vstupuje v platnost. Je závazná pro nemocnice řízené státem, ministr ji nabídne hejtmanům, zda ji chtějí využít také v krajských nemocnicích.   U každé zakázky se podle legislativního náměstka Martina Plíška (TOP 09) bude zvažovat potřebnost a výhodnost, bude to u stavebních prací, léků, přístrojů, zdravotnického materiálu a služeb pro nemocnice.   Cílem strategie podle ministra je postupně omezit a od roku 2012 zcela znemožnit přijímání sponzorských darů od subjektů, které se ucházejí o veřejnou zakázku, a to včetně účasti na odborných akcích.   "Jejich rozsah je už tak velký, že je to účinný marketingový nástroj firem. Je třeba to zregulovat," řekl ministr. Finanční přínos strategie si netroufl odhadnout. S posilováním kurzu koruny prý zvládnou nemocnice cesty lékařů zaplatit, nebudou zavázány sponzorům při výběru dodavatele.   Výkonný ředitel Asociace inovativního farmaceutického průmyslu Radim Petráš ČTK sdělil, že firmy mají v etickém kodexu pravidla, že sponzorovat lze jen akce zaštítěné významnou lékařskou organizací. Soudí, že některá opatření strategie jsou vytržena z kontextu situace na trhu a zprůhlednění nepřinesou. "Navíc omezení přístupu mladých lékařů k informacím nepřispěje ke změně jejich rozhodnutí zůstat v českých nemocnicích," varoval.   Naproti tomu lékárnická komora strategii uvítala. Podle viceprezidenta Michala Hojného potvrzuje názor komory, že je nutné hledat úspory v trvale rostoucích, v mnoha případech dosud ne zcela regulovaných segmentech. "Po dlouhých letech se jedná o první konkrétní návrh na revidování a řízení cen zdravotnického materiálu a techniky," sdělil Hojný ČTK.   Ředitel Fakultní nemocnice Brno Roman Kraus řekl, že nemocnice strategii vítají. "Předpokládáme, že nám umožní snížit náklady na investice i veřejně nakupované komodity," uvedl. Nemocnice najdou na webu srovnání, za kolik se co kupuje, lépe se v nabídce zorientují a spíše dosáhnou úspor.   Heger potvrdil, že úspory mohou nemocnice využít pro další nákupy, ale také je mohou dát do platů zdravotníků. Připomněl, že protikorupční strategie je jedním z požadavků lékařů, kteří v odborové akci Děkujeme, odcházíme dali hromadně na konci roku výpovědi.   Naďa Myslivcová  