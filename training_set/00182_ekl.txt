 Na Novém Zélandu vrátili do moře uvízlou velrybu, čtyři zahynuly  Wellington 13. ledna (ČTK) - Novozélandští ochránci zvířat dnes ráno zachránili mladou velrybu, která uvízla u západního pobřeží novozélandského Severního ostrova. Čtyři další dospělé velryby tam však zahynuly, informovala agentura AP s odvoláním na oficiální zdroje.   "Máme obavy, zda je to mládě dost staré na to, aby samo přežilo," uvedl podle AP jeden ze záchranářů. Záchranáři podle něj zůstanou v oblasti, aby zvířeti pomohli, pokud bude potřeba.     Tento druh kytovce vorvaňovec malý (Mesoplodon grayi) dorůstá délky až 5,7 metru a jeho charakteristickým znakem je dlouhý a úzký "zobák".   Mořští savci u pobřeží Nového Zélandu poměrně často uvíznou především v době, kdy tudy proplouvají na migračních tazích do vod Antarktidy a zpět. Vědci zatím nedokázali zjistit, co tyto vysoce inteligentní tvory vede k sebevražedným plavbám směrem k plážím, z nichž pro ně bez pomoci není úniku.   Od roku 1840 bylo zaznamenáno přes 5000 případů uvíznutí velryb a delfínů na novozélandském pobřeží.   hro ank  