 Prodej aut do dubna stoupl o čtyři procenta nad 56.600 vozů  Doplnili jsme 5. až 7. odstavec   --------------------    Praha 4. května (ČTK) - Prodej nových osobních aut v ČR stoupl od ledna do dubna o čtyři procenta na 56.646 vozů. V samotném dubnu odbyt o zhruba čtyři procenta klesl. ČTK to dnes sdělil Svaz dovozců automobilů (SDA).   Nejprodávanější byly modely Škody Auto. Vedla Octavia s prodanými 7732 vozy, následuje Fabia s 4996 auty a Superb, který si pořídilo 1736 zájemců. Na dalších místech skončily Ford Focus se 1729 prodanými vozy a Renault Thalia s prodejem 1689 aut. Podíl firemních vozidel byl téměř 56 procent.   Dovoz ojetých aut se od ledna do dubna zvýšil rovněž o čtyři procenta. Podíl ojetin starších deseti let byl přes 31 procent.   Registrace lehkých užitkových automobilů se zvýšily o 8,6 procenta na 3678 vozů. Prodej nákladních aut stoupl díky oživení hospodářství o 68 procent na 2284 vozidel. Odbyt autobusů se zvedl o třetinu na 180 vozů.   Prodej motocyklů se za první čtyři měsíce roku zvýšil o šest procent na 5386 strojů. V kategorii nad 50 ccm se nejlépe prodávaly značky Honda, Yamaha a Suzuki.   Společnost Hyundai Motor Czech, která do Česka dováží vozy stejnojmenné korejské značky, v úterý upozornila na fakt, že část aut vykazovaných jako prodaná v ČR jejich prodejci obratem vyvezou do zahraničí. Hyundai kvůli tomuto údajnému zkreslování statistik vystoupila z SDA. Podle tajemníka SDA Pavla Tunkla se ovšem prodej aut v Česku, stejně jako v jiných zemích, vykazuje na základě prvního zápisu v registru vozidel. To plně nenahrazuje prodejní statistiky, protože v EU platí volný pohyb zboží a takzvaná bloková výjimka, která umožňuje i prodej aut do zahraničí. Auto zaregistrované v Česku a vyvezené by se ale již nemělo objevit v prodejní statistice jiného státu.   Podle dovozců aut odráží vývoz nových aut od tuzemských prodejců jednak cenovou hladinu v Česku a okolních zemích, ale i poptávku v zahraničí po konkrétních modelech. Zároveň někteří z nich poukázali na to, že právě Hyundai v únoru reexportoval čtyři pětiny prodaných užitkových vozů.   jsa dvd  