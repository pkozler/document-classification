 Coretta Kingová byla "první dámou" lidských práv  --------------------    Ke zpravodajství: FOTO ve Fotobance   --------------------    Washington/Praha 29. ledna (ČTK) - Před pěti lety, 30. ledna 2006, zemřela ve Spojených státech Coretta Kingová, vdova po černošském duchovním a bojovníkovi za lidská práva a rasovou rovnoprávnost Martinu Lutheru Kingovi. Její muž byl zabit najatým vrahem v dubnu roku 1968 v Memphisu ve státě Tennessee. Coretta Kingová (rozená Scottová) poté pokračovala v jeho odkazu a boji za zrovnoprávnění Afroameričanů v americké společnosti. Veřejně činná byla až do své smrti ve věku 78 let.   Martin Luther King, který prosazoval nenásilný boj proti segregaci, získal za své aktivity v roce 1964 Nobelovu cenu za mír. Zabit byl při demonstraci proti válce ve Vietnamu. Jeho manželka Coretta, která se narodila 27. dubna 1927, si za svoji veřejně prospěšnou činnost vysloužila v USA čestný titul "první dámy" občanských práv. Jejího pohřbu se před pěti lety v americkém městečku Lithonia v Georgii zúčastnilo přes 10.000 lidí včetně tehdejšího prezidenta George W. Bushe, tří jeho předchůdců, americké ministryně zahraničí Condoleezy Riceové a dnešního vládce Bílého domu Baracka Obamy.   zma sat  