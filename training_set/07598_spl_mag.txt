 Pražský veletrh starožitností Antique se letos zaměří na secesi  --------------------    Ke zpravodajství: FOTO ve Fotobance  ID foto:  P201005130594101 ,  P201005130592901 ,  P201005130591001    --------------------    Praha 17. května (ČTK) - Na secesi a především elegantní secesní porcelán se zaměří letošní jarní veletrh starožitností Antique. Reprezentativní ukázky ze svých obchodů představí a zároveň nabídne ke koupi od 19. do 22. května v prostorách Novoměstské radnice v Praze na šedesát vystavovatelů z celé České republiky. V charitativní aukci se budou také dražit kopie reliéfů Jana Nepomuckého z Karlova mostu vystavené na světové výstavě Expo 2010.   "Secese právě přichází do módy a začíná být opět oblíbená. Mladší generace ji přitom téměř nezná. Věřím, že veletrh proto přiláká i zájemce o umění z řad dvacátníků a třicátníků," řekla dnes novinářům prezidentka pořádající Asociace starožitníků Simona Šustková.   Antique se tak, jak je jeho tradicí, zaměří především na užitné umění zvláště od českých autorů. Na návštěvníky tu budou čekat secesní předměty denní potřeby, porcelán, šperky, nábytek, ale chybět nebudou ani obrazy a umělecké předměty vzniklé v jiných stylech a době. Mimořádná prý bude například kolekce briliantových a smaragdových šperků ze starožitnictví Zdeňka Uhlíře nebo retrospektiva obrazů malíře Adolfa Chwaly z konce 19. století, upozornila Šustková.   Elegantní linie, ornamentálnost a barevnost secesního stylu mohou návštěvníci obdivovat například i u plastiky "Sedící žena" předního malíře 20. století Oty Janečka. Symbolismus, tedy styl vycházející ze secese, bude na veletrhu zastoupen obrazem Valašská madona malíře Břetislava Bartoše. Dostatek prostoru dostane secesní porcelán z dílny duchcovské manufaktury Royal dux autora Aloise Hampela, jehož práce si v roce 1904 odnesly ocenění ze světové výstavy v americkém St. Louis.     Součástí veletrhu bude 20. května i dobročinná aukce dvou bronzových odlitků reliéfů Jana Nepomuckého z Karlova mostu, které Českou republiku reprezentovaly na EXPO 2010 v čínské Šanghaji. Výtěžek z prodeje reliéfů, které jsou majetkem ministerstva kultury, půjde na kulturní projekty. Vyvolávací cena jednotlivých desek, jichž se na mostě každoročně pro štěstí dotýkaly statisíce turistů, je 150 tisíc korun. Kromě nich se budou v aukci dražit i další desítky secesních předmětů věnovaných Asociací starožitníků.   Zájemci mohou na veletrhu Antique využít také bezplatné služby odborných znalců a nechat si ocenit donesené předměty. Prostory Novoměstské radnice budou otevřeny od 10:00 do 19:00 hodin. Vstupné činí 90 Kč, snížené pak 70 Kč. Více informací o přehlídce poskytne webová stránka  www.asociace.com .    Pavel Hortig jnd  