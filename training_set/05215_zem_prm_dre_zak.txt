 CE WOOD požádal insolvenční soud o delší lhůtu k doložení majetku  Zlín 18. ledna (ČTK) - Lesnická společnost CE WOOD, která je od 7. ledna v insolvenčním řízení, požádala Krajský soud v Brně o prodloužení lhůty pro předložení seznamu majetku a závazků. Návrh na insolvenci podala brněnská společnost NIKAS družstvo. Později se k němu připojily i Lesy ČR, vyplývá z insolvenčního rejstříku.   "V říjnu roku 2010 došlo k poruše počítačového serveru, na němž je nainstalován náš účetní a informační systém, v bohužel takovém rozsahu, že jsme museli čekat na dodání potřebného náhradního dílu z USA téměř do Vánoc, kdy byl systém zprovozněn. V důsledku toho jsou data našeho účetního roku od 1. září 2010 neúplná a jsou předběžně doúčtována," uvedl předseda představenstva CE WOOD Ivan Doubrava.   Insolvenční návrh podal na dřevařskou společnost NIKAS družstvo. Podle něj mu CE WOOD dluží 392.000 korun a má i další nesplacené závazky vůči minimálně pěti věřitelům. Za další věřitele navrhovatel označil město Jeseník, firmy Biocel Paskov, M - PRO, DUBL M a Miroslava Strapka.   K návrhu se zatím připojil státní podnik Lesy ČR. Podle něj má za CE WOOD pohledávky po splatnosti v celkovém objemu 206 milionů korun. Podle lesů je CE WOOD v úpadku. Má prý více věřitelů, "peněžité závazky jsou po dobu delší 30 dnů po lhůtě splatnosti a tyto závazky není schopen CE WOOD plnit". Za další věřitele Lesy ČR označily například státní podnik Vojenské lesy a statky ČR, společnosti Dřevo Chalupa, Dřevo-Málek, Slovnaft Česká republika či Komerční banku.   Skupina CE WOOD se zabývá výrobou, zpracováním a prodejem dřeva. V posledních dvou letech se ocitla v insolvenci dvakrát - v roce 2009 na návrh Lesů ČR a loni v listopadu na návrh moskevské Volkswagen Group Finanz.   slu mol  