 Fotbalista Mišůn nakonec možná zůstane v Celtiku Glasgow  Glasgow 14. ledna (ČTK) - Český fotbalista Milan Mišůn nakonec možná zůstane v Celtiku Glasgow. Vedoucí tým skotské ligy sice na začátku minulého týdne avizoval, že zřejmě využije klauzuli ve smlouvě s Příbramí a za hráče nedoplatí stanovenou smluvní částku, ale nyní podle všeho změnil názor a dvacetiletého obránce by rád udržel.   "Celtic si dal do středy čas na rozmyšlenou. Poslední splátku, kterou by měli Příbrami za Milana zaplatit, by chtěli rozložit," uvedl na svém webu Mišůnův agent Ondrej Chovanec, který spolu se zástupci Celtiku a Příbrami v těchto dnech řeší další hráčovu budoucnost. "Kromě setrvání Milana se probírala i další možná spolupráce mezi oběma kluby a vypadá to velice dobře," dodal Chovanec.   Mišůn přišel do Celtiku z Příbrami v zimě 2009. Zpočátku nastupoval za rezervu, pak se propracoval do širšího kádru slavného klubu. Přibrzdilo ho ale zranění, po kterém se neprosadil do sestavy a na podzim krátce hostoval v druholigovém Dundee. Pokud by nakonec člen širšího výběru reprezentační jednadvacítky v Celtiku nezůstal, zájem o něj už projevily druholigové anglické celky, německé a české kluby.   pha nkr  