 Vláda dnes schválila posledních pět bodů protikorupční strategie  --------------------    Ke zpravodajství: FOTO/aktuality   Rozšířeno od pátého odstavce.   --------------------    Praha 19. ledna (ČTK) - Vláda dnes souhlasila s posledními pěti dosud spornými body protikorupční strategie, kterou připravilo ministerstvo vnitra. Definitivně tak přijala strategii, která bude určovat podobu boje státu s korupcí do roku 2012. Na tiskové konferenci po jednání vlády to uvedl premiér Petr Nečas (ODS). Ministr spravedlnosti Jiří Pospíšil (ODS) po jednání kabinetu poznamenal, že shoda nad pěti posledními body strategie byla dnes ve vládě jednohlasná.   Pět desítek bodů strategie, kterou do vlády přinesl ministr vnitra Radek John (VV), schválila vláda před dvěma týdny. Na znění pěti bodů, které tehdy kabinet nechal dopracovat, se experti domluvili v úterý. Kompromisní formulace měli z rozhodnutí vlády dopracovat John společně s Pospíšilem a ministrem financí Miroslavem Kalouskem (TOP 09).   Do posledních hodin před jednáním vlády panoval mezi ministerstvy spravedlnosti a vnitra rozdílný pohled na to, kdy může stát uvalit daně na majetek získaný na černo. Do strategie byl nakonec začleněn postoj, který v této věci zastávalo ministerstvo spravedlnosti, řekl novinářům Pospíšil. Analýza nakonec posoudí možnost daňového odčerpávání majetku pravomocně odsouzeného, u kterého odsouzený není schopen prokázat jeho původ. Vnitro chtělo zvážit i možnost sáhnout na černý majetek bez ohledu na předchozí pravomocné odsouzení, tedy ještě před podáním obžaloby.   Protikorupční strategie připravovaná Johnovým úřadem je zásadním místem koaliční spolupráce, VV jejím naplněním podmiňují své setrvání v kabinetu. Vláda většinu bodů přijala 5. ledna až po ostré mediální přestřelce mezi ODS a Věcmi veřejnými v prvních dnech nového roku. John tehdy řekl, že obecná shoda panuje i na pěti zbývajících bodech, je ale třeba je formulačně doladit.   Trojice ministrů do strategie začlenila návrhy Národní ekonomické rady vlády (NERV) i všechny požadavky platformy pro veřejné zakázky při Americké obchodní komoře tak, aby se promítly do zákona o veřejných zakázkách. Podle premiéra Petra Nečase (ODS) byly do strategie nakonec zapracovány všechny návrhy NERV a deset opatření obchodní komory.   Ve strategii se tak nebude mluvit o zavedení centrálního elektronického registru účtů. Připravena má být jen analýza všech možností. Podle informací ze zákulisí přípravy normy je možný vznik registru, ve kterém budou čísla účtů a jména jejich majitelů, nebude v něm ale k dispozici výše konta.   Zpřesněn měl být institut spolupracujícího obviněného. Ministr Pospíšil dnes vysvětlil, že i u takového pachatele by soud konstatoval jeho vinu, trest by mu však odpustil. To má umožnit, aby i na něm mohli poškození případně v občanském sporu vymáhat své nároky na náhradu. Soudce za splnění zákonných podmínek bude povinen upustit od potrestání. Bude tak moci učinit, pokud se dotyčný nedopustí vraždy, těžkého ublížení na zdraví a pokud jeho provinění bude lehčí než v případě, k jehož objasnění přispěje.   Trojice ministrů se také shodla, že na neplatnost smluv mezi orgány samosprávy a třetí osobou nebude moct podat žalobu skupina občanů nebo zastupitelů, jak původně autoři návrhu chtěli. Bude ji ale moci podat státní zastupitelství v rámci netrestní agendy. Pospíšil dnes zdůraznil, že takovou úpravu jeho resort zahrne do novely zákona o státních zastupitelství.   jd rem har mkv  