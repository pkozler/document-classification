 Vláda schválila zákon o podpoře obnovitelné energie  --------------------    Ke zpravodajství: GRAFIKA; AUDIO   --------------------    Praha 11. května (ČTK) - Elektřinu z obnovitelných zdrojů zřejmě budou od příštího roku vykupovat dva nebo tři obchodníci vybraní ministerstvem průmyslu a obchodu. Nahradí distribuční firmy, které proud vykupují nyní. Finanční vypořádání za elektřinu pak půjde přes zvláštní účet vedený u Operátora trhu s elektřinou. Vyplývá to z návrhu zákona o podpoře využívání energie z obnovitelných zdrojů, který na svém dnešním zasedání schválila vláda. Po jednání kabinetu o tom informoval premiér Petr Nečas.   Zákon má podle MPO nastavit dlouhodobě stabilní a udržitelné podmínky podpory výroby energie z obnovitelných zdrojů s co nejmenšími dopady na ceny energie pro konečné spotřebitele. Je spojen s Národním akčním plánem pro obnovitelné zdroje, který stanovuje roční limity pro rozvoj obnovitelných zdrojů energie. Tuzemské obnovitelné zdroje se na základě tohoto plánu mají rozvíjet jen do té míry, která dovolí státu v roce 2020 vyrábět 13 procent energie z těchto zdrojů, jak se ČR zavázala v rámci EU.    Nový zákon také navazuje na některé zákony schválené v loňském roce. V příštích dvou letech nadále počítá s 26procentní daní z vyrobené energie z fotovoltaických elektráren. Poprvé byl tento odvod zaveden v letošním roce, aby se tím omezilo zdražení elektřiny pro konečné spotřebitele, které hrozilo v důsledku prudkého rozvoje solárních elektráren.   Další změny se týkají biomasy. Má být ukončena například podpora společného spalování biomasy s uhlím pro výrobu elektřiny ve velkých zdrojích. Nová pravidla požadují zvyšování účinnosti výroby energie z biomasy. Počítá se také se vznikem fondu, do kterého budou provozovatelé solárních elektráren přispívat pro budoucí likvidaci vyřazených solárních panelů.    Podle nového zákona již také nebude dotacemi podporován žádný zdroj energie, jehož elektřina bude dražší než 6000 Kč za megawatthodinu. "Bylo by to neekonomické," řekl ČTK již dříve předseda Energetického regulačního úřadu Josef Fiřt.   Podle MPO má nový zákon odstranit nerovnosti v podpoře obnovitelných zdrojů a například zdrojů kombinované výroby elektřiny a tepla. "Návrh nového zákona velice účelně soustředí systém podpory všech zmíněných zdrojů do jednoho právního předpisu, a tím zejména usnadňuje orientaci uživatelů zákona a zjednodušuje postupy při poskytování podpory," uvedlo MPO v předkládací zprávě.    jsa lko dvd  