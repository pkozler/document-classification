 V březnu zaútočí na Los Angeles filmoví mimozemšťané  --------------------    Ke zpravodajství: FOTO ve Fotobance  ID foto: F201101090081601, F200903250128001   --------------------    Praha 26. ledna (ČTK) - Odvážný souboj o záchranu lidstva před invazí mimozemšťanů ukáže divákům akční sci-fi Světová invaze. Osud obyvatel planety Země je v novém velkofilmu režiséra Jonathana Liebesmana v rukách jednotky amerických mariňáků, která s vesmírnými vetřelci svede bitvu na život a na smrt o poslední výspu lidské civilizace Los Angeles. Do českých kin snímek připomínající kombinací filmů Den nezávislosti a Černý jestřáb sestřelen dorazí 10. března.   Předzvěstí nečekaného útoku byla podle tvůrců Světové invaze pozorování UFO po celém světě, kdy se neidentifikované létající předměty v posledních desetiletích objevily v Argentině, Jižní Koreji, Francii, Německu i Číně. Jedno podobné setkání zažili v únoru 1942 i obyvatelé Los Angeles, kde neznámý objekt pozorovaly statisíce svědků. Protiletadlová obrana na něj bezúspěšně vypálila více než 1500 střel, ale UFO zmizelo beze stopy. Následné vyšetřování původ letícího objektu neobjasnilo a případ byl časem zapomenut. Až letošek tak, jak uvádí oficiální webová stránka Světové invaze, přinesl vysvětlení, když se Země stala cílem útoku neznámých sil.   Válečným strojům a pěchotě mimozemšťanů se podaří dobýt největší světová velkoměsta. Jen jediné zatím vzdoruje - Los Angeles. Vše nyní závisí na seržantu Michaelu Nantzovi (Aaron Eckhart) a jeho jednotce, jejímž úkolem bude svést nerovný souboj s technicky vyspělými vesmířany a zastavit jejich další postup. V ulicích města čelí útokům ze zálohy a náletům dálkově ovládaných bojových letadel vetřelců, aby nakonec v podzemí odhalili jejich řídící centrum, jehož dobytí by mohlo celou bitvu o "město andělů" rozhodnout.   Obavy filmových fanoušků vzbuzovalo od začátku jméno mladého režiséra Liebesmana, do jehož filmografie patří ze známějších titulů jen nepříliš úspěšné horory Texaský masakr motorovou pilou: Počátek a Propad do temnot. Hlavní role se ujal Aaron Eckhart, známý ze satirické komedie Jasona Reitmana Děkujeme, že kouříte nebo romantické "kuchařské" komedie Koření života. Větší popularitu mu zajistila až účast v batmanovském Temném rytíři.   Ve Světové invazi se objeví i Michelle Rodriguezová, kterou mohou diváci znát jako parťačku krále ilegálních závodů superrychlých aut Vina Diesela z akčního filmu Rychle a zběsile. Menší roli dostala i Bridget Moynahanová, filmová partnerka Willa Smithe ze sci-fi Já, robot.   Pavel Hortig kš  