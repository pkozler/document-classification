 Japonské akcie vlivem nepokojů v Egyptě klesly na měsíční minimum  Tokio 31. ledna (ČTK) - Japonský akciový trh srazily na začátku týdne obavy z dopadů protivládních nepokojů v Egyptě o více než jedno procento na nejnižší závěrečnou úroveň za poslední měsíc. Investoři se kvůli nejistotě zbavovali rizikovějších aktiv právě v době, kdy už byl trh narušený pátečním propadem a zralý ke korekci zisků z minulého týdne. Na devizovém trhu však už ústup od rizikových aktiv kvůli Egyptu téměř vyprchal a kurz eura oživil.   Hlavní index tokijské burzy Nikkei 225 v závěru oslabil o 1,2 procenta na 10.237,92 bodu. Během dne se dostal nejníže od 3. prosince, poté však část ztrát smazal.   Tokijská burza navázala na páteční propad vyvolaný snížením japonského ratingu. K nepokojům v Egyptě, které výrazně zhoršily nákupní náladu investorů, se přidružilo zklamání z výhledů firem jako Fujitsu nebo Konica Minolta. Akcie srážel i silný jen, jehož kurz kvůli Egyptu vystoupil na čtyřtýdenní minimum.   Dnes kurz jenu dál stoupl, i když útěk investorů k bezpečným měnám se zpomalil. Devizový trh však nadále zůstává ve střehu před riziky nepokojů v Egyptě a jejich dalšího šíření po Blízkém východě.   Euro k dolaru zůstalo proti pátku bez větší změny na 1,3615 USD a oživilo z počátečního minima 1,3570 USD. Dolar vůči jenu oslabil o 0,2 procenta na 81,98 JPY a ke švýcarskému franku klesl o 0,1 procenta na 0,9410 CHF.   hp jw  