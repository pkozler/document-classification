 Vítek řekl MfD, že je kvůli Sazce připravený jednat s Ulčákem  Praha 31. ledna (ČTK) - Pokud se vítězem nedělního jednání představenstva Sazky o řešení současné situace firmy stal Martin Ulčák, je miliardář a realitní magnát Radovan Vítek připraven s ním jednat a je přesvědčen, že dospějí k dohodě. Vítek, který je podle dostupných informací největším držitelem dluhopisů Sazky, to řekl dnešní Mladé frontě Dnes (MfD).   "Pokud je vítězem klání Martin Ulčák, jak se na trhu říká, tak jsem s ním připraven k jednání. Je to pragmatický člověk, o němž jsem přesvědčený, že dospějeme k dohodě," řekl Vítek. Podle MfD by měl Ulčák navýšit základní jmění společnosti. Vítek připustil, že s Ulčákem několikrát jednal a podle svých slov by se rád na navýšení jmění Sazky podílel.   "Absolvoval jsem několik jednání s Martinem Ulčákem. A jeho představy a požadavky mi přijdou čím dál rozumnější. Je čas dát našim jednáním oficiálnější ráz," řekl Vítek MfD.   Přizvání Vítka do Sazky by tak podle MfD zřejmě odvrátilo hrozbu insolvence i možnost předčasného splacení dluhopisů. Vítek podle svých slov vlastní přes čtvrtinu dluhopisů loterijní společnosti. Právě od jeho firmy Moranda dostal Městský soud v Praze návrh na zahájení insolvenčního řízení se Sazkou, která ale Vítkovy pohledávky neuznává a tvrdí, že není v insolvenční situaci.   "Když přestoupím na stranu Sazky, tak budu nejsilnější spojenec, kterého může mít. Jsem schopen zablokovat zesplatnění dluhopisů," řekl Vítek MfD. Tvrdí, že jeho nabídka je pro akcionáře nejlevnější. Prohlásil rovněž, že do dvou let nabízí vyřešení problémů s halou a opětovný tok peněz do sportu. Zejména kvůli vysokým splátkám za výstavbu pražské O2 areny držitelům dluhopisů čelí Sazka problémům.   Představenstvo Sazky přijalo na nedělním mimořádném zasedání jeden z předložených návrhů řešení situace firmy. ČTK to bez bližších podrobností sdělil mluvčí Sazky Zdeněk Zikmund. Manažeři měli na stole návrhy holdingu Synot, který spolupracuje s podnikatelem Karlem Komárkem mladším ze skupiny KKCG, a investiční skupiny Penta, řekl v neděli v České televizi místopředseda Českého olympijského výboru pro ekonomiku Jiří Kejval.   Synot s Komárkem se ale pravděpodobně favority vedení nestali, uvedl v neděli server iHNed.cz. Ve hře o vstup do Sazky je podle webu a dnešních médií nabídka Ulčáka a jeho firmy E-Invest. Ten prý jako jediný nepožaduje v Sazce akciový podíl, chce mít jen výnos ze zisků loterijní firmy.   Podrobnosti k nedělnímu rozhodnutí a následným krokům chtějí manažeři Sazky zveřejnit až na tiskové konferenci v úterý 1. února.   hš  