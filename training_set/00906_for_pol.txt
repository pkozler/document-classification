 Barmský parlament se sešel poprvé od kontroverzních voleb  Neipyijto 31. ledna (ČTK) - Členové barmského parlamentu, kteří byli do svých funkcí zvoleni ve sporných listopadových volbách, se dnes sešli k ustavující schůzi. Informovala o tom agentura AFP.   Novináři neměli na první jednání barmských zákonodárců přístup. I když se obě komory parlamentu i 14 regionálních zastupitelstev skládají převážně z členů vojenské junty, která je u moci již bezmála 50 let, je podle agentury AP zasedání parlamentu vnímáno s určitým optimismem. Společně s nedávným propuštěním disidentky Do Aun Schan Su Ťij jej někteří analytici označili za krok, který by mohl vést k regulérní parlamentní demokracii.   Poslední volby uznané mezinárodním společenstvím se v zemi konaly v roce 1990. S výrazným náskokem je vyhrála Su Ťijina Národní liga pro demokracii (NLD). Junta jí ale odmítla předat moc a politička nakonec z posledních dvou desítek let 15 strávila v internaci.   drk  