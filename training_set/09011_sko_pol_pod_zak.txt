 Na karlovarské základní umělecké škole našli další pochybení  Karlovy Vary 4. ledna (ČTK) - Česká školní inspekce objevila další pochybení na Základní umělecké škole A. Dvořáka v Karlových Varech, jejímž zřizovatelem je Karlovarský kraj. Loni provedená kontrola krajským úřadem zjistila, že chybí 900.000 korun. V řádech statisíců se zřejmě bude pohybovat i pochybení zjištěné inspekcí, řekl dnes novinářům krajský radní pro oblast školství Vratislav Emler.   "Škola hospodaří se dvěma balíčky peněz. Jeden kontroloval náš odbor kontroly. Z ní vyplynulo, že tam chybí peníze za školné. Školní inspekce kontrolovala státní prostředky. To jsou přímé výdaje na platy učitelů a podobně. I tato kontrola nepotěšila," uvedl Emler.   Pět inspektorů na škole prověřovalo účty šest týdnů. Podle Emlera šlo o mravenčí práci, protože škola má na 1400 žáků a okolo 70 učitelů.   Zjištění kontroly nyní vyhodnocuje právní odbor krajského úřadu. Hospodaření na škole už vyšetřuje policie. Jak dnes Emler řekl, i kraj zvažuje podání trestního oznámení. Rozhodne se ale až na základě doporučení právního odboru.   Loňská kontrola na škole zjistila například vyplácení nestandardně vysokých odměn, například tehdejší náměstkyně karlovarského primátora Dagmar Laubová, která na škole pracovala na částečný úvazek, dostávala odměny až 300.000 korun.   Školu nyní řídí zástupkyně ředitele. Bývalý ředitel školy Václav Richter už loni po kontrole kraje z funkce odešel. Pochybení tehdy striktně odmítal. Kraj v současné době dokončuje výběrové řízení na nového ředitele. Podle Emlera by měl nastoupit do 1. února, aby školu převzal už před začátkem druhého pololetí.   Pavel Peňás sap  