 Zastupitelstvo odsouhlasilo stěhování školy z Legerovy ulice  Praha 2. května (ČTK) - Zastupitelé Prahy 2 dnes odsouhlasili stěhování základní školy v Legerově ulici. Na jednání změnili od září sídlo školy, přestěhovat by se měla do školní budovy ve Vratislavově ulici. S tím nesouhlasí opozice a část rodičů dětí, kteří školu v Legerově navštěvují.   Rada Prahy 2 rozhodla o přestěhování školy do klidnější lokality pod Vyšehradem již v lednu. Argumentuje především špatným životním prostředím v Legerově ulici, kudy po magistrále denně projedou desítky tisíc aut. Vadí jí také malá naplněnost školy.   Opozičním zastupitelům se naopak nelíbí, že rozhodnutí o změně budovy školy nepředcházela rozsáhlejší debata s rodiči. Navrhovali proto, aby bylo přestěhování odsunuto o rok. Stěhování označili za pokus a obávají se, že po roce se bude muset řešit neobsazenost školy ve Vratislavově ulici. Opozice se také domnívá, že životní prostředí ve vnitrobloku, kde jsou umístěny například sportoviště, je výrazně lepší než na ulici.   Podle radního pro školství Jana Pecha (ČSSD) je škola v současnosti naplněna jen asi z jedné třetiny, a nesplňuje tím požadavky na počet žáků na jednoho pedagoga. Podle radnice deficit prostředků na platy a další povinné odvody loni činil asi 1,4 milionu korun, letos by mohl být asi 700.000 korun. Stěhování a úpravy budovy ve Vratislavově ulici ale budou radnici stát asi 2,5 milionu korun.   Části rodičů vadí, že stěhování zhorší dopravní dostupnost školy. Radnice proto slíbila, že do Vratislavovy ulice bude jezdit nový autobus.   Na dnešní jednání zastupitelstva přišla asi desítka rodičů i se svými dětmi. Přinesli si s sebou transparenty proti stěhování školy. Jednání doprovázela zjitřená atmosféra. Jedna z maminek obvinila radního Pecha, že jí nabídl od radnice byt za to, že přestane psát stížnosti. Pech to odmítl. Byt jí prý nabídl kvůli řešení její sociální situace stejně, jako nabídl individuální řešení všem rodičům dětí, kterých se dotkne stěhování školy. Na nařčení z korupce chce reagovat podáním trestního oznámení.   Karel Čapek hš  