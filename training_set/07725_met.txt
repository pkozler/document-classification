 Tající sníh rozvodnil německé řeky, některým městům hrozí záplavy  --------------------    Ke zpravodajství: FOTO/aktuality   Doplnili jsme informace z dalších oblastí ohrožených záplavami ve 2., 4., 7. a 8. odstavci.   --------------------    Berlín 8. ledna (ČTK) - Tající sníh rozvodnil německé řeky a v několika městech hrozí záplavy. Problémy jsou především na Mosele ve spolkové zemi Porýní-Falc a na Odře na severovýchodě Německa, uvedla dnes agentura DPA. Meteorologové varují, že o víkendu hladiny řek ještě stoupnou.   Město Zell na Mosele bylo z větší části zaplaveno. Hasiči se nyní po ulicích pohybují na lodích a pomáhají s evakuacemi. Podobná je situace v Cochemi, kde voda zaplavila sklepy a přízemí domů na nábřeží.   V Koblenzi, která leží na soutoku Rýna s Moselou, hrozí zaplavení části historického centra města. Hasiči už zakázali autům vjíždět do ohrožených oblastí a jsou připraveni začít stavět bariéry z pytlů s pískem, pokud se řeka začne vylévat z břehů.   Podle úřadů může rozvodněná Mosela způsobit v Koblenzi nejhorší záplavy za posledních deset let. Povodňové nebezpečí navíc potrvá ještě několik dní, protože hladiny Rýna a Mosely by měly ve městě kulminovat až v noci na úterý.   V Trevíru na středním toku Mosely vystoupala řeka do výšky 8,75 metru. Pokud překročí devět metrů, začne zaplavovat sklepy. Radnice kvůli rozvodněné řece svolala krizový štáb.   V Porýní-Falci byla kvůli záplavám v pátek večer uzavřena řada silnic vedoucích po březích řek. Na Mosele byla také zastavena lodní doprava a úřady uvažují o podobném opatření i na části Rýna.   V Kolíně nad Rýnem začali hasiči stavět protipovodňové bariéry. Hladina řeky dnes vystoupala na 8,3 metru a očekává se, že v době kulminace Rýna v pondělí nebo v úterý dosáhne devíti metrů.   Problémy jsou i v dalších částech Německa. Neckar se v Bádensku-Württembersku na několika místech vylil z břehů a na řece byla zastavena lodní doprava. Nedaleko bavorského Bambergu rozvodněná řeka Regnitz zaplavila část dálnice A 73 i jiné silnice.   Na Odře způsobuje největší problémy led, který blokuje některé úseky řeky a mohl by způsobit její rozlití z břehů. Úřady už vyslaly na Odru lodě, které se snaží ledovou bariéru rozbít, aby voda rychleji odnesla kry do Baltského moře. Ve Frankfurtu nad Odrou podle úřadů přestala hladina řeky v noci na dnešek stoupat.   str ank  