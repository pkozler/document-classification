 V Říčanech vznikne volnočasové centrum s bazénem za 120 mil.Kč  Říčany (u Prahy) 17. ledna (ČTK) - V Říčanech u Prahy vnikne volnočasové centrum pro mládež s bazénem za 120 milionů korun. V lokalitě Na Fialce ho chce vybudovat společnost Openplace, jejímž jednatelem je majoritní vlastník firmy Mountfield Ivan Drbohlav. Centrum má vzniknout vedle nového sídliště, řekl ČTK starosta Vladimír Kořen (Klidné město).   "Proti sídlišti byly protesty a tohle je samozřejmě věc, která může pomoci infrastruktuře a občanské vybavenosti," dodal. Výstavba má podle něj začít letos v květnu a skončit příští rok o Velikonocích.   "Samozřejmě to má nějaké dílčí problémy, to je třeba otázka dopravy, ale pan Drbohlav na jednom z jednání deklaroval, že je připraven bavit se o další investici ve městě, která by pomohla vyřešit parkování, a tou by byla výstavba parkovacího domu," poznamenal Kořen.   Bytovou výstavbu v lokalitě Na Fialce poblíž říčanského vlakového nádraží provázely protesty místních obyvatel. Kritici tvrdili, že stavba je v rozporu s územním plánem, a požadovali zachovat tyto pozemky pro veřejnou vybavenost, například kulturu či volný čas dětí a mládeže. Vybudování bytových domů schválila ještě bývalá radnice. Kořen ČTK už dříve řekl, že nové vedení města chce mít dosud neukončený projekt pod velmi pečlivým dohledem.   khj snm  