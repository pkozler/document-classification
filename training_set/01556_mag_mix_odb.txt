 Věštění a astrologie jsou v Rumunsku už oficiálně uznané profese  --------------------    Ke zpravodajství: ilustrační FOTO ve Fotobance  ID foto: IF00008107, FO00455295, F200907290280901   --------------------    Bukurešť 3. ledna (ČTK) - Věštci a astrologové budou moci nyní v Rumunsku oficiálně vykonávat svoje povolání. Věštění budoucnosti se totiž dostalo na seznam profesí, které jsou od 1. ledna oficiálně uznávány, informuje agentura AFP.   Věštci, astrologové a podobné praxe byly podle agentury zapsány na seznam profesí jako "osobní služby", kam patří třeba sluha, balzamovač nebo instruktor v autoškole.   Zveřejnění seznamu profesí v oficiálním věstníku vyvolalo u mnoha Rumunů ironické poznámky. Na internetu se ptají, zda věštci budou také zapsáni na daňovém úřadu a budou platit daně.     "Budou také muset vystavovat účty, které budou sloužit jako záruční listy?" ptá se jedna uživatelka internetu. Poukazuje také na riziko nárůstu počtu stížností na úřadu pro ochranu spotřebitelů v případě, že se předpověď nesplní.   "Bylo by třeba donutit jasnovidce a čarodějnice, aby chodili do kurzů organizovaných ministerstvem školství," navrhuje další uživatel internetu Florinel.   Několik poslanců vládní strany v září předložilo návrh zákona, který by měl přimět věštce platit daně. Potom ale raději od svého návrhu upustili, protože jim leckteří hrozili prokletím.     ko kš  