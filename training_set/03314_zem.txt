 Na severu Moravy výrazně ubylo chovaných hospodářských zvířat  Ostrava 15. května (ČTK) - V Moravskoslezském kraji výrazně ubylo za poslední rok množství hospodářských zvířat chovaných v družstvech a na farmách. Nejvíce u chovu skotu, prasat a drůbeže. Jejich chov je podle některých zástupců družstev neekonomický kvůli nízkým cenám masa. Naopak se mírně zvýšil počet chovaných ovcí, jejich podíl na chovu je však stanoven. Údajů o chovu k 1. dubnu zveřejnil Český statistický úřad.   Počet skotu klesl od loňského dubna v regionu o 2300 na 74.800 kusů. Nejvýraznější byl propad u drůbeže, její počet se dokonce snížil o celou čtvrtinu, množství prasat kleslo o pětinu. V chovu prasat je Moravskoslezský kraj celorepublikově až na 11. místě.   Podle ředitele zemědělského družstva Hraničář v Loděnici u Opavy Břetislava Hrbáče je v současných podmínkách chování prasat neekonomické. "Jejich cena je velmi nízká, je na úrovni roku 2004. Přitom neustále rostou náklady," podotkl Hrbáč.   Pokud se podle něho nepřijde s nějakým řešením a s pomocí chovatelům, tak chov prasat bude neustále klesat. "K chovu vepřového a hovězího jsme se vrátili v našem družstvu před několika lety. Ale nevím, jestli to bylo úplně dobré rozhodnutí. Něco se musí udělat, ze strany státu už se něco připravuje, protože v zemích evropské patnáctky jsou pro chov úplně jiné podmínky," konstatoval. Doplnil, že už nyní se do Česka dováží 50 procent vepřového masa.   Podle ČSÚ se výroba masa v Česku v letošním prvním čtvrtletí meziročně snížila o 6,3 procenta na 122.660 tun. Podepsal se na tom hlavně pokles výroby vepřového a drůbežího masa.   rkj mha  