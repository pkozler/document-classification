 SMMT: Výroba aut v Británii loni stoupla o 27 procent  Londýn 20. ledna (ČTK) - Výroba aut v Británii se loni zvýšila o 27 procent na 1,27 milionu. Výrobu podpořil hlavně vývoz, do zahraniční směrovaly tři čtvrtiny vyrobených vozů. Vyplývá to z údajů, které dnes zveřejnil Britský svaz výrobců a prodejců motorových vozidel (SMMT).   Za celý rok se vyvezlo 961.420 vozů. Meziročně se vývoz zvýšil o 26,1 procenta.   V samotném prosinci výroba stoupla o 10,6 procenta na 94.325 vozů. "Výroba aut v Británii vede oživení zpracovatelského průmyslu," dodal k údajům ředitel SMMT Paul Everitt. S dalším růstem v automobilovém průmyslu počítá Everitt i v letošním roce, napsaly agentury AP a Reuters.   Prodej nových osobních automobilů v Británii loni stoupl o 1,8 procenta na 2,03 milionu vozů. Letos však SMMT očekává pokles prodeje o pět procent na 1,93 milionu vozů kvůli přetrvávajícím obtížným podmínkám na trhu.   irl vju                    