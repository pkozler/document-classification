 Americké akcie v pondělí posílily, dolar mírně stoupl  New York 4. ledna (ČTK) - Americké akcie v pondělí zahájily nový rok nárůstem díky příznivým údajům o vývoji zpracovatelského průmyslu ve Spojených státech, Evropě i Číně. Americký dolar za pomoci růstu akcií mírně posílil vůči euru.   Klíčový Dow Jonesův akciový index se zvýšil o 0,81 procenta na 11.670,75 bodu. Širší index Standard &amp; Poor's 500 stoupl o 1,13 procenta na 1271,87 bodu a index technologického trhu Nasdaq Composite dokonce o 1,46 procenta na 2691,52 bodu, napsala agentura Reuters.   Na růstu se velkou měrou podílely finanční tituly. Společnost Bank of America posílila o více než šest procent poté, co se dohodla na urovnání sporu s hypotečními agenturami Freddie Mac a Fannie Mae. Ty si stěžovaly, že jim největší americká banka v době finanční krize prodala nekvalitní hypotéky.   Aktivita v americkém zpracovatelském průmyslu v prosinci pokračovala v růstu, a to už sedmnáctým měsícem za sebou. Ukázal to v pondělí index nákupních manažerů, jehož hodnota se zvýšila na rovných 57 bodů z listopadových 56,6 bodu.   Na devizovém trhu bylo euro i nadále pod tlakem kvůli obavám ohledně dluhové krize v eurozóně. V závěru pondělního obchodování v New Yorku jednotná evropská měna vůči dolaru klesla o 0,1 procenta na 1,3365 USD.   "Existuje mnoho faktorů, které by měly v krátkém období tlačit euro dolů," upozornil analytik Mark McCormick ze společnosti Brown Brothers Harriman. "Dolar by měl naopak nadále těžit ze silných ekonomických údajů," dodal.   pmh mha  