 Ministr dopravy Bárta se ocitl vprostřed víru trestních oznámení  --------------------    Ke zpravodajství: FOTO/aktuality   --------------------    Praha 14. ledna (ČTK) - Ministr dopravy Vít Bárta dnes dostál svým slovům z počátku týdne a podal trestní oznámení na vedení Ředitelství silnic a dálnic (ŘSD) Ústeckého kraje. Manažeři ředitelství jsou podle něj řízeni "kmotry" ODS a ČSSD Petrem Bendou a Patrikem Oulickým. Naopak bývalý šéf sociálních demokratů Jiří Paroubek podal trestní oznámení na Bártu kvůli údajnému krácení daní v době, kdy byl Bárta majitelem a šéfem bezpečnostní agentury ABL. Paroubek má pochybnosti o hospodaření firmy ve vztahu k ministrově majetku.   Bárta dnes v oznámení jmenoval i manažera chomutovského ředitelství Tomáše Hofmanna, který údajně využíval automobil od stavební společnosti Skanska. Ministr má také podezření, že vedení ústeckého ŘSD se mohlo dopustit zpronevěry, neoprávněného užívání cizí věci, podvodu, braní úplatku a porušení povinnosti při správě cizího majetku.   Po konzultaci s Bártou nechalo generální ředitelství ŘSD severočeskou pobočku zapečetit, dokud nebude případ vyřešen. Zapečetěna zůstane zřejmě do pondělí. Veškerou dokumentaci v budově hlídá bezpečnostní agentura. Řízením severočeského ŘSD byl dočasně pověřen ředitel pražského ředitelství Jiří Mayer. V pondělí má vedení ŘSD přímo v Chomutově situaci řešit.   Paroubek dnes podáním trestního oznámení na Bártu pokračoval v obraně svého stranického spojence Bendy. Podle poslance sociálních demokratů firma ABL v roce 2008 podle oficiálních výkazů dosáhla obratu 730 milionů korun a vytvořila hrubý zisk 14 milionů. O rok později podle něj vykázala obrat přes 800 milionů a zisk pouze čtyři miliony korun.   Paroubek se dnes také vyjádřil ke zprávám, které ve čtvrtek zveřejnila Mladá fronta Dnes a podle nichž bývalá Bártova detektivní agentura ABL před několika lety sledovala politiky ODS. Bárta by podle něj měl buď odejít sám z funkce, nebo by ho měl premiér Nečas odvolat. Poslanec ČSSD již dříve tento týden podal na Bártu jiné trestní oznámení, protože podle něj ministr nepodloženě obviňuje kmotra jeho dcery Bendu.   První trestní oznámení pro pomluvu a křivé obvinění na ministra dopravy podal v pondělí právě Benda. Na Bártu chce podle svých slov podat i občanskoprávní žalobu. Oulický veškerá podezření ohledně své osoby odmítl. Bárta slíbil, že do konce tohoto týdne zveřejní důkazy, jimiž svá slova podpoří.   Ministra dnes ke zveřejnění důkazů vyzval předseda ODS v Ústeckém kraji Jan Kubata, protože prý podání trestního oznámení žádným zveřejněním důkazů není. Podle něho je celá věc zpolitizovaná, protože vyjádření ministra spojují ŘSD i s ODS, ve vedení severočeského ŘSD podle něj přitom jsou jen řadoví členové ODS.   tmn rot  