 V LA začalo vtípky na účet celebrit předávání Zlatých glóbů  --------------------    Ke zpravodajství: FOTO/aktuality; PROFIL   Doplnili jsme další informace o oceněných v 5. odstavci a obvinění z korupce v posledních dvou odstavcích.   --------------------    Los Angeles/New York 16. ledna (zpravodaj ČTK) - V Los Angeles se poosmašedesáté začaly rozdávat prestižní filmové a televizní ceny Zlatý glóbus, které se považují za předzvěst Oscarů. Předávání cen udělovaných Asociací zahraničních novinářů v Hollywoodu (HPFA) už podruhé otevřely jízlivé vtípky na účet celebrit z úst britského komika Rickyho Gervaise, jenž událost moderoval již loni.   "Čeká nás noc plná večírků a nezřízeného pití. Charlie Sheen tomu říká snídaně," řekl Gervais s narážkou na drogové a alkoholové eskapády známého herce. Vtípek na tento vděčný terč publikum složené z těch největších hvězd, jako je Angelina Jolieová, Michael Douglas či Mark Wahlberg, odměnilo bouřlivým smíchem.   U jedné z dalších narážek komika, který má pověst neřízené střely, ale některým přítomným ztuhly tváře. Gervais rozebíral, které filmy se letos neocitly v nominaci. Mimo jiné zmínil snímek I Love You Phillip Morris, kde hrají Jim Carrey a Ewan McGregor.   "Dva heterosexuální v něm herci předstírají, že jsou homosexuálové. Je to pravý opak toho, co dělají dva slavní scientologové," odkázal Gervais na spekulace o orientaci Toma Cruise a Johna Travolty. "S pořadím slov v tomto vtipu mi radili právníci," zachránil pak britský komik situaci, když se ze sálu ozvalo pohoršené mručení.   První cenu letošních Zlatých glóbů si pak odnesl Christian Bale za vedlejší roli ve filmu The Fighter (Bojovník), kde ztvárnil drogově závislého bratra profesionálního boxera. Cenu mu předala herečka Scarlett Johanssonová.   Jednu z dalších cen pak dostala hollywoodská legenda Al Pacino. Obdržel ji za ztvárnění lékaře nechvalně proslaveného euthanasiemi Jacka Kevorkiana v televizním dramatu Doktor Smrt. Zkrátka přitom na letošních Zlatých glóbech nepřijde ani jeho generační souputník a několikanásobný herecký partner Robert De Niro, jenž obdrží cenu Cecila B. DeMilleho za celoživotní dílo.   Favoritem letošního ročníku Zlatých glóbů je britský film The King's Speech (Králova řeč), který získal sedm nominací. Snímek o potížích krále Jiřího VI. s koktáním nechybí v nominaci na nejlepší film. O sošku se s The King's Speech utká snímek z boxerského prostředí The Fighter (Bojovník), film o vzniku Facebooku The Social Network, baletní drama Černá labuť a sci-fi o zlodějích myšlenek Počátek.   Letošní udělování Zlatých glóbů nicméně zastínilo obvinění členů pořadatelské Asociace zahraničních novinářů v Hollywoodu z korupce. Bývalý tiskový mluvčí HFPA Michael Russel podal u soudu v Los Angeles v pátek žalobu, v níž obviňuje zhruba 90 členů asociace z "neetických a možná nezákonných obchodů" v souvislosti s udělováním těchto cen.     Mnozí porotci, kteří rozhodují o nominacích, prý přijímají od filmových studií, producentů a distributorů dary a úhradu drahých cest. Asociace obvinění odmítla, Gervaisovu ostrovtipu nicméně neunikla. Komik "popřel" informaci, že snímek Cizinec se dostal mezi nominované jenom proto, že asociace chtěla na cermoniálu mít Jolieovou a Johnyho Deppa. "Přijímali také úplatky," podotkl Gervais na její adresu.   fcz tw  