 Vítek: Insolvenční návrh na Sazku podá česká firma Moranda  --------------------    Ke zpravodajství: FOTO/aktuality; VIDEO   --------------------    Praha 16. ledna (ČTK) - Podnikatel Radovan Vítek dnes potvrdil, že v pondělí podá insolvenční návrh na akciovou společnost Sazka, která mu prý dluží bezmála 1,5 miliardy korun. Návrh bude soudu zaslán prostřednictvím české firmy Moranda, která od Komerční banky odkoupila pohledávku vůči Sazce. Vítek to dnes řekl v pořadu České televize Otázky Václava Moravce.   "Nemám jinou variantu," řekl Vítek, podle kterého jsou jeho pohledávky vůči Sazce po lhůtě splatnosti a vedení loterijní firmy se prý chová arogantně. Dodal, že podmínky pro podání insolvenčního návrhu na Sazku jsou splněny.   Podle předsedy představenstva a šéfa Sazky Aleše Hušáka loterijní firma ale není právně ani ekonomicky v insolvenční situaci a případnému návrhu na zahájení insolvenčního řízení se bude bránit všemi právními prostředky. Hušák dodal, že podání návrhu nebude mít vliv na činnost společnosti.   Vítek je největším věřitelem Sazky a své pohledávky vyčíslil na bezmála 1,5 miliardy korun, což loterijní společnost neuznává. Podnikatel již dříve vyzval akcionáře Sazky k rychlému řešení situace a výměně jejího vedení.    Sazka čelí problémům plynoucím zejména z nutnosti vysoké splátky za výstavbu pražské vysočanské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   beh jw  