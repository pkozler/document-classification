 Cebia chce začít známkovat kvalitu tuzemských autobazarů  Praha 26. ledna (ČTK) - Společnost Cebia, která se zabývá prověřováním původu a historie vozidel, začne udělovat hodnocení tuzemským autobazarům a prodejcům vozidel. Celkem je v Česku kolem 1200 prodejců ojetin. Uvedla to dnes Cebia v tiskové zprávě.   "Stejně jako restaurace může dostat michelinskou hvězdu, tak my začneme udělovat hodnocení autobazarům a prodejcům vozidel," uvedl ředitel Cebie Martin Pajer.   Výsledky hodnocení s vizitkami jednotlivých autobazarů a možností vzájemného porovnání chce Cebia zveřejnit na svém novém webu. Ten by neměl sloužit k vedení negativní diskuse o autobazarech, naopak by měl podle stanovených parametrů prodejní místa porovnat a nastavit zákazníkovo očekávání, míní firma.     Hodnocení bude několikastupňové. Základní hodnocení prodejce bude vyjádřeno až pěti hvězdičkami na základě zhruba 30 kritérií. Uživatel stránek uvidí nejen výsledný počet hvězdiček, ale i plnění či neplnění jednotlivých kritérií konkrétním autobazarem. Další část hodnocení budou vytvářet sami uživatelé na základě svých zkušeností s prodejcem.   Úroveň nabídky služeb se v tuzemských autobazarech velmi liší. Některé větší firmy například standardně dávají záruku na původ vozidla nebo i počet najetých kilometrů.   jsa vju  