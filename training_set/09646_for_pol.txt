 Cheney patřil k hlavním Bushovým "jestřábům"  --------------------    Ke zpravodajství: FOTO ve Fotobance   --------------------    Washington/Praha 29. ledna (ČTK) - Sedmdesátiny oslaví letos 30. ledna jeden z nejkontroverznějších zástupců Bushovy republikánské administrativy, bývalý viceprezident Richard "Dick" Cheney. Právě Cheney, který úřad druhého nejmocnějšího muže ve státě zastával v letech 2001 až 2009, byl považován za "šedou eminenci" v pozadí mnoha klíčových rozhodnutí. Podle svých odpůrců byl právě on jedním z hlavních iniciátorů problematické války v Iráku, kterou Američané se svými spojenci zahájili na jaře roku 2003. Terčem kritiky byly (a dodnes jsou) i Cheneyho vazby na mocnou energetickou lobby.   Richard Cheney se narodil v Lincolnu ve státě Nebraska 30. ledna 1941. Do politiky vstoupil jako čerstvý doktor politických věd a nevoják v roce 1969. Pracoval pro prezidenta Richarda Nixona, za Geralda Forda byl nejmladším personálním šéfem Bílého domu. Od konce 70. let zasedal dlouhodobě ve Sněmovně reprezentantů, kde proslul jako zastánce ultrakonzervativních postojů. Výjimku tvořil jeho relativně liberální postoj v otázce homosexuálních sňatků, který zřejmě vyplývá z toho, že jedna z jeho dvou dcer se otevřeně hlásí k lesbické orientaci. V letech 1989 až 1993 byl Dick Cheney za prezidenta George Bushe staršího ministrem obrany. V letech 1995 až 2000 pracoval ve vedení naftařské firmy Halliburton, která čelila několika mezinárodním korupčním skandálům a při obnově Iráku získala kontrakty v řádech miliard dolarů. Dnes je již Cheney, kterého provází dlouholeté srdeční obtíže, v politickém důchodu. Čas od času se kriticky vyjadřuje k působení současné administrativy Baracka Obamy.   zma sat  