 Cyklus přednášek a diskusí má pomoci v boji s antisemitismem  Praha 25. ledna (ČTK) - Potírat předsudky vůči židovskému národu a pěstovat dobré vztahy s ním má pomoci cyklus přednášek a veřejných diskusí s názvem Staronová šance. První z nich se uskuteční v neděli 30. ledna v Brně po názvem Izrael a my, poslední pak v listopadu v Karlových Varech připomínkou nacistické protižidovské akce známé jako Křišťálová noc. Na dnešní tiskové konferenci o tom informovali pořadatelé.   Projekt připravilo Mezinárodní křesťanské velvyslanectví Jeruzalém (ICEJ) ve spolupráci s Ústavem pro studium totalitních režimů (ÚSTR), církvemi a dalšími organizacemi. Záštitu nad ním převzala předsedkyně sněmovny Miroslava Němcová. "Jde o to, aby česká veřejnost upjala také na chvilku mysl k otázkám, které nejsou úplně tak denně třeba předmětem těch největších titulků médií nebo nejdůležitějších zpráv," konstatovala Němcová.   Ředitel české pobočky ICEJ Mojmír Kallus připomněl, že na tento čtvrtek 27. ledna připadá v českém kalendáři významný den, a to Den památky obětí holokaustu a předcházení zločinům proti lidskosti, který připadá na výročí osvobození koncentračního tábora Osvětim v roce 1945. "My se chceme z té historie poučit, ne jenom připomínat, ale také poučit" podotkl. Proto podle něj pořadatelé zvolili různé formy přednášek v různých městech a společným bodem je, že se snaží toto poučení zprostředkovat všem generacím.   Ředitel ÚSTR Daniel Herman prohlásil, že nacistický antisemitismus je nejbrutálnějším projevem totalitního přístupu k židovskému etniku ve 20. století. Připomněl, že jím řízený ústav se podle zákona zabývá obdobím nacismu. "Bacil antisemitismu" však podle něj nepatří jen do učebnic dějepisu, ale je stále přítomen.   V březnu se akce přemístí do Valašského Meziříčí na tamní festival valašsko-židovského přátelství Chaverut. Tam se během tří březnových víkendů, 6., 13. a 20. března, uskuteční společenské setkání s izraelským velvyslancem. Dalším místem bude Praha, kde se 17. dubna uskuteční ve Valdštejnské zahradě veřejné setkání politiků, umělců a veřejnosti pod názvem Kulturou proti antisemitismu. Součástí této akce bude i Pochod dobré vůle centrem Prahy.   Na 11. až 12. června se připravuje v Českých Budějovicích série akcí České Budějovice pro Izrael, v říjnu se uskuteční Dny pro Izrael v Prostějově. Akce skončí počátkem listopadu v Karlových Varech připomínkou nacistické akce z roku 1938 známé jako Křišťálová noc.   Součástí projektu Staronová šance bude letos i sbírka na provoz domova v izraelské Haifě určeného lidem, kteří přežili holokaust. Podle pořadatelů žije v Izraeli zhruba těchto 210.000 pamětníků, z nichž asi třetina žije ve velice nuzných poměrech. Domov v Haifě pojme až 80 lidí, podle pořadatelů je však na čekací listině zapsáno víc než 2000 žadatelů. Sbírka na tento domov potrvá až do konce roku.   nlm mkv  