 MfD: VZP zaplatila 24 mil. Kč za pobyt u moře neexistujícím dětem  Praha 26. ledna (ČTK) - Nejvyšší kontrolní úřad (NKÚ) zjistil, že Všeobecná zdravotní pojišťovna platila v rámci ozdravného projektu Mořský koník pobyt u moře neexistujícím dětem. Za neobsazená místa vydala VZP celkem 24 miliony korun. Informuje o tom Mladá fronta Dnes. NKÚ by měl zprávu o kontrole během dnešního dne zveřejnit. Ozdravných pobytů se od 90. let každý rok účastní 4000 dětí, za které pojišťovna platí asi 100 milionů korun. Nejasnosti kolem Mořského koníka se řešily už v minulosti.   Podle NKÚ největší zdravotní pojišťovna platila zbytečně cestovním kancelářím i za děti, které se nakonec nezúčastnily. U zájezdů do Černé Hory v roce 2007 "VZP uhradila za neobsazená místa celkem 322 tisíc eur (podle tehdejšího kurzu přes devět milionů korun)," stojí ve zprávě.   Podobně na cestu do Řecka nasmlouvala VZP o 600 účastníků více, než skutečně odjelo. Snížit cenu se jí však podařilo o pouhých 80 míst a zaplatila zbytečně skoro 6,5 milionu korun. O rok později se situace opakovala. Celková suma za neobsazená místa činí více než 24 milionů korun.   Mluvčí VZP Jiří Rod v úterý upozornil, že smlouvy uzavřelo ještě staré vedení před nástupem nynějšího ředitele. "Nové zakázky do roku 2013 už snížily počet turnusů i počet dětí, aby odrážely reálný zájem," ujišťuje Rod. Dodal, že VZP chtěla celou lokalitu zabrat jen pro pobyty dětí, proto platila i za neobsazená lůžka.   Od roku 2009 Všeobecná zdravotní pojišťovna začala uzavírat jiné smlouvy, ve kterých už podle mluvčího Jiřího Roda lépe zohledňuje, kolik dětí nakonec na zájezd pojede. Správní rada přesto považuje náklady za neúměrné a zvažuje v příštích letech pořádat část zdravotních pobytů v Česku.   VZP úplně stejný problém s Mořským koníkem měla i v roce 2004. Tehdy zaplatila za děti, které se nezúčastnily, 10 milionů korun. V roce 2006 se na finance za ozdravné pobyty zaměřila i parlamentní vyšetřovací komise, která konstatovala, že VZP někdy vynakládala peníze nehospodárně a se sporným výsledkem.     Kolik VZP zbytečně zaplatila za zájezdy     rok  destinace  ceny vyšší o     2004  Černá Hora a Řecko  10 milionů Kč     2007  Černá Hora  9 milionů Kč     2007  Řecko  6,4 milionu Kč     2008  Černá Hora  9,3 milionu Kč     Zdroj: Zpráva NKÚ     vit mal  