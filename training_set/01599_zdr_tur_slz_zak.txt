 Ve Španělsku začal platit přísný protikuřácký zákon  --------------------    Ke zpravodajství: FOTO/aktuality   --------------------    Madrid 2. ledna (ČTK) - Ve Španělsku dnes vstoupil v platnost přísný protikuřácký zákon, který zakazuje kouření zejména v uzavřených veřejných prostorech, tedy například v barech, restauracích a na diskotékách. Při porušení tohoto nařízení hrozí finanční pokuta od 30 do 600.000 eur (asi 750 až 15 milionů korun). Jde o jeden z nejpřísnějších protikuřáckých zákonů v Evropě.   Podle nového zákona, který parlament schválil 21. prosince, je ve Španělsku ode dneška také nelegální kouřit na všech dětských hřištích a školních či nemocničních pozemcích.   "Je to krok, který měla vláda učinit již před čtyřmi lety, ale myslím, že neměla dost odvahy," řekla podle agentury DPA devětadvacetiletá pekařka Inma Ramosová.   "Ovlivní to naše podnikání, protože lidé, kteří sem přijdou, si rádi dají ke kávě cigaretu. Není správná doba na změnu tohoto zákona. Můžeme ho měnit, když se (ekonomika) zlepší, ne teď," domnívá se naopak podle agentury AP asi padesátiletý číšník Fidel z jedné malé kavárny v Madridu.   Španělská vláda očekává, že díky novému nařízení by mohly příští rok přestat kouřit až tři miliony Španělů.   "Je to jedno z nejdůležitějších politických rozhodnutí v oblasti zdraví v novodobých dějinách. Ten zákon může zachránit životy," pochvaloval si zákon kardiolog Víctor López.   Ve Španělsku zemře každý rok asi 50.000 lidí na následky spojené s kouřením. Mezi Španěly je nyní podle oficiálních údajů asi 35 procent kuřáků, průměr v zemích EU přitom činí 29 procent.   Španělsko už jeden protikuřácký zákon má; v platnosti je od ledna 2006. Ale ten je méně omezující než zákony platící v dalších evropských zemích, které zakazují kouření na pracovišti, v prostředcích veřejné hromadné dopravy a v obchodech. Dosavadní zákon umožňoval majitelům barů, restaurací a kaváren, aby sami rozhodli, zda budou jejich podniky kuřácké nebo ne. Většina z obavy z poklesu zisků se přirozeně rozhodla, že si zákazníci zapalovat mohou.   Dnešní španělské opatření vstupuje v platnost téměř sedm let poté, co se Irsko stalo první evropskou zemí, která zakázala kouření na veřejných místech a spustilo tak dominový efekt po celé Evropě ve prospěch nekuřáckých barů a kaváren.   Do roku 2012 by mělo kouření v uzavřených prostorách zakázat všech 27 států EU.   V Česku platí od července novela protikuřáckého zákona, která zavedla označování restaurací za kuřácké a nekuřácké a zpřísnila sankce pro prodejce, kteří podají alkohol či tabák dětem.   hro hej  