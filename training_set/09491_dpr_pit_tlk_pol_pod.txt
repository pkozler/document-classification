 Placení parkovného pomocí SMS se v Pardubicích zdrží  Pardubice 16. ledna (ČTK) - Zavedení plateb za parkování pomocí textových zpráv se v Pardubicích pozdrží. Město nepřesně specifikovalo výběrové řízení a musí jej vypsat znovu. ČTK to řekl náměstek primátorky František Brendl (Sdružení pro Pardubice).   "Vypsalo se výběrové řízení na dodavatele softwaru a provozovatele služby najednou. Hodnoticí kritérium byla cena, nebylo patrné, která nabídka je vlastně nejlepší," řekl Brendl.   Náměstek předpokládá, že v polovině roku bude jasný dodavatel. V druhé polovině roku by se už mohlo na zavedení nové služby pracovat. Přesný harmonogram si však netroufl odhadnout.   Město zároveň uvažovalo o tom, že by se pomocí SMS dalo například platit jízdné v autobuse. Většina cestujících ale využívá časové jízdenky a elektronické karty. Jen desetina lidí si kupuje papírové jízdenky a patrně by platbu přes mobilní telefon využívala. Podle dopravního podniku by byly náklady na zavedení služby vysoké a zájem naopak malý, dodal Brendl.   Platit parkovné textovými zprávami lze v Hradci Králové, Ústí nad Labem či Českých Budějovicích. Funguje to podobně jako dárcovské SMS. Platba je o něco dražší než samotné parkovné mincemi, protože část peněz si strhává mobilní operátor a provozovatel systému.   jlc jw  