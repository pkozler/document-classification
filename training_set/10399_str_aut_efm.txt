 Automobilka Saab loni prodala 31.700 vozů  Amsterodam 6. ledna (ČTK) - Ztrátová nizozemská automobilka Spyker oznámila, že její divize Saab prodala v loňském roce 31.700 vozů, což je na dolní hranici plánů firmy. Ve čtvrtém čtvrtletí však prodej Saabu prudce vzrostl o 129 procent.   V samotném čtvrtém čtvrtletí Saab prodal 11.448 vozů. Meziročně prodej automobilky stoupl o 129 procent, proti předchozímu čtvrtletí pak byl vyšší o 31 procent.   Spyker původně očekával, že Saab prodá za loňský rok 45.000 vozů. V říjnu však svůj výhled snížil na 30.000 až 35.000 vozů. Důvodem byly změny v dodavatelské základně.   Firma doufá, že se jí podaří navázat na růst prodeje z konce roku a za celý letošní rok chce prodat 80.000 vozů a vrátit se k zisku. Přispět by k tomu měl prodej na trzích, na které loni firma vstoupila, jako Japonsko, Kanada, Portugalsko a Austrálie. Saab bude také nadále rozšiřovat svoji distribuční síť v Číně a v Rusku, napsaly agentury AP a Reuters.   Spyker se začátkem loňského roku po vleklých jednáních dohodl s americkou automobilkou General Motors, že koupí její ztrátovou divizi Saab za 400 milionů dolarů (přes 7,6 miliardy Kč) v hotovosti a akciích. V hotovosti zaplatil pouze 74 milionů dolarů.   Saab vyrábí automobily od roku 1949 a součástí GM se stal v roce 1989, od té doby je však téměř nepřetržitě ztrátový. Dohoda o prodeji zachránila švédskou značku před postupným ukončením činnosti, o kterém rozhodla GM koncem roku 2009.   irl mha  