 O jičínské nemovitosti není zájem, radnice snižuje ceny  --------------------    Ke zpravodajství: AUDIO   --------------------    Jičín 2. května (ČTK) - O nemovitosti, které nabízí jičínská radnice není na realitním trhu zájem. Město proto v zájmu zvýšení poptávky snížilo jejich ceny. Pokud by se městu nemovitosti za přibližně 12 milionů korun prodat nepodařilo, mělo by problém s naplněním příjmů rozpočtu. Hrozilo by, že by si na pokrytí výdajů muselo vzít úvěr, a zvýšit tak své zadlužení. ČTK to dnes řekl místostarosta Tomáš Frýba (TOP 09).   Největší výnos si radnice slibuje z prodeje objektu bývalého sídla bytového podniku na Komenského náměstí. Radnice jej prodává už téměř rok. Původně za něj chtěla 8,9 milionu korun, nyní slevila na 8,7 milionu. "Slevy se pohybují od 50.000 do 200.000 korun. Celková sleva je kolem 750.000 korun," řekl Frýba.   Prodejem nemovitého majetku radnice získává peníze do rozpočtu každým rokem. Loni město například prodalo za 12 milionů korun hotel Start. Významné sumy město do rozpočtu dříve získalo z prodeje bytů a pozemků v průmyslové zóně. Nyní radnice například prodává byty, které si v privatizaci jejich nájemci nekoupili. Celkový objem příjmů a výdajů letošního rozpočtu města je 455 milionů korun.   ry snm  