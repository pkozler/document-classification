 Na řekách v Plzeňském kraji jsou první a druhé stupně  Plzeň 10. ledna (ČTK) - Na řekách v Plzeňském kraji platí první a druhé povodňové stupně. Na tocích se projevila výrazná obleva, tání sněhu a víkendové dešťové přeháňky. Vodní hladiny začaly pomalu klesat, podle meteorologů se ale pokles kvůli nočním srážkám místy zpomalí nebo zastaví, na některých místech mohou ještě hladiny opět během dne mírně stoupnout. Záplavová vlna se projevuje také zvýšením hladiny v Berounce, řekli dnes ČTK plzeňští meteorologové a vodohospodáři.   Podle dispečera Povodí Vltavy Jana Bláhy mají nádrže v regionu většinou ještě volný prostor pro zachycení případné další vody, výjimkou je jen menší nádrž Klabava. Přehrada České údolí na kraji Plzně se během neděle zaplnila vodou ze zvednuté Radbuzy a místy měla na odtoku třetí povodňový stupeň, nyní je na druhém stupni. Druhé stupně platí také na Radbuze ve Staňkově a ve Lhotě i na Berounce na Bílé Hoře a ve Zbečně.   První stupně jsou na Radbuze v Tasnovicích, na Úhlavce a na Mži ve Stříbře, na Úhlavě v Přešticích, na Klabavě v Nové Huti, na Střele v Plasech a na Berounce v Liblíně, první stupně jsou i na Střele.   Vodohospodáři odhadli, že v regionu zůstaly ještě poměrně velké zásoby sněhu, které dokážou stále významně absorbovat část případných srážek.   Meteorolog Jan Bohman z plzeňské pobočky Českého hydrometeorologického ústavu dnes už neočekává velké srážky. Podle jeho kolegy Pavla Kopečka by případné změny vodních stavů neměly být dramatické.   lap mol  