 Tempo chůze starých lidí prý naznačuje, kolik let mají před sebou  Washington 5. ledna (ČTK) - Rychlost chůze starých lidí může naznačovat, kolik mají ještě před sebou života. Uvádí to analýza, kterou zveřejnilo americké odborné periodikum Journal of the American Medical Association.   "Počet let, která člověku ještě zbývají, roste úměrně s tempem jejich chůze," uvedli podle agentury AFP autoři. Spočítali prý, že zbývající počet let, který se v tom kterém věku předpokládá, roste, když rychlost chůze přesahuje metr za vteřinu. Platí to pro obě pohlaví.   Studie je založena na údajích shromážděných v letech 1985 až 2000 o 34.485 lidech, jejich průměrný věk byl 73,5 roku. Průměrná rychlost jejich chůze byla 0,92 metru za vteřinu.   Jít vyžaduje energii a kontrolu pohybů a zaměstnává mnohé orgány - srdce, plíce, nervový systém, oběhový systém, kostru, svaly. Pomalejší chůze by tak mohla naznačovat jejich zhoršené fungování, uvedli autoři.   pz zdp  