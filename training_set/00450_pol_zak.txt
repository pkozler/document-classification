 Na chorvatskou ambasádou v Berlíně byl doručen granát  Doplnili jsme další podrobnosti v odstavcích 1-3 a 6-8.   --------------------    Berlín 17. ledna (ČTK) - Balíčková zásilka obsahující ruční granát a výhrůžný dopis v chorvatštině dnes přišla poštou na chorvatské velvyslanectví v Berlíně. Okolí velvyslanectví bylo krátce uzavřeno a granát odvezen k policejním pyrotechnikům. Informovala o tom agentura AFP.   Balíček byl podle zdroje z velvyslanectví odeslán z Německa. Chorvatské ministerstvo zahraničí uvedlo, že zásilka obsahovala vojenský granát M75. Specialisté podle agentury AP zjišťují, zda mohl skutečně explodovat.   Německá policie zahájila vyšetřování, které má určit odesílatele a motivy jeho činu. Další podrobnosti týkající se například obsahu přiloženého výhrůžného dopisu nejsou známy.   Podle serveru berlínského deníku Berliner Morgenpost byla slepá ulice Ahornstrasse, kde se velvyslanectví nachází, krátce uzavřena.   Od středy je v německé metropoli očekáván chorvatský prezident Ivo Josipović. Ve čtvrtek se má sejít i s kancléřkou Angelou Merkelovou.   Německý ministr zahraničí Guido Westerwelle dnes prohlásil, že Německo učiní vše pro zajištění ochrany a bezpečnosti zahraničních misí. Také návštěva chorvatského prezidenta Josipoviče je podle něj připravována se vší pečlivostí. Westerwelle dnes také telefonoval svému chorvatskému protějšku Gordanu Jandrokovičovi.   "V tuto chvíli nemám žádnou informaci o tom, kdo je za tento šílený čin odpovědný," řekl Jandroković chorvatskému rozhlasu.   Chorvatské ministerstvo zahraničí sdělilo, že bezpečnostní opatření byla na ambasádě v Berlíně na nejvyšší úrovni od 23. prosince, kdy explodovaly zásilky doručené na dvě velvyslanectví v Římě.   Na počátku listopadu se podezřelý balíček našel i v poštovní podatelně areálu německého kancléřství. Šlo zřejmě o jednu ze série balíčkových bomb, které úřadům a diplomatickým misím v řeckých Aténách i v dalších evropských metropolích zasílali pravděpodobně řečtí anarchisté.   Před Vánocemi explodovaly na velvyslanectvích Švýcarska a Chile v Římě dvě bomby, které zranily dvě osoby. Podezření padlo opět na anarchisty.   zdp mik  