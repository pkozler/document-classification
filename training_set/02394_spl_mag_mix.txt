 Ples v opeře slibuje prvorepublikovou noblesu, vstupné od 3000 Kč  --------------------    Ke zpravodajství: AUDIO; FOTO ve Fotobance  ID foto: F201011140094501, F201002070096901, P201002070120401, FO02050537   --------------------    Praha 11. ledna (ČTK) - Noblesu a luxus podle prvorepublikové tradice slibují pořadatelé Plesu v opeře 2011, který se v Praze chystá 5. února. Společenská událost v budově Státní opery Praha se uskuteční pod záštitou primátorů Vídně a Prahy a zároveň ve znamení kambodžských barev. Patronkou plesu je kambodžská princezna Norodom Arunrasmy. Kulturní a společenská akce má zároveň charitativní rozměr. Část výtěžku z tomboly bude věnována Nadaci Terezy Maxové dětem a další pak na dobročinné projekty v Kambodži.     "Lidé chtějí nejen vydělávat, ale také kvalitně žít. Zakládáme si na tradici a kvalitě. Akce se uskuteční bez diskoték a takzvaných hvězd 'rychlokvašek'," řekla ČTK za pořadatele umělecká ředitelka plesu Renata Sabongui. Upozornila, že symbolický podtext plesu je For life, tedy 'pro život'. "V současné době žádný šlechtic nebo významná osoba nechce jít pouze na nějakou 'snobskou' záležitost. Chtějí, aby to mělo nějaký účel. Lidé se nepřijdou jen bavit, ale zároveň udělají něco dobrého. Proto jsme se zaměřili na vztah s kambodžskou královskou rodinou," vysvětlila.   Volba patronky byla prý motivována mimo jiné tím, že jde o sestru kambodžského krále Norodoma Sihanomiho, který je absolventem Pražské konzervatoře. Princezna představí v Praze kulturu své exotické vlasti. Na parketu Státní opery vystoupí kambodžské tanečnice, které budou ples zahajovat společně s tanečníky Pražské konzervatoře. Tanečním partnerem princezny bude Vlastimil Harapes, který je rovněž absolventem Pražské konzervatoře.   Podle ředitelky nadace Terezy Maxové dětem Terezie Sverdlinové jsou podobné akce dobrým prostředkem pro získávání charitativních darů. "Když se podaří spojit zábavu s dobrou věcí, je to pro mnoho dárců 'stravitelnější' než jen pouhá dobročinnost," řekla ČTK. Upozornila, že se díky Plesu v opeře v roce 2009 vybralo 227.000 korun. Letošní výtěžek půjde na projekt Pod křídly, který terapeutickou metodou učí děti ze sedmi dětských domovů angličtinu a komunikaci.   Místo obvyklé diskotéky chystají pořadatelé živý koncert, který je koncipovaný jako pocta Franku Sinatrovi. Písně z repertoáru swingové legendy zazní v podání brněnské kapely B Side Band a interpretů Vojtěcha Dyka a Terezy Černochové. Večerem bude provázet moderátorská dvojice Dara Rolins a Petr Vondráček.   Prvorepublikový luxus se na plese projeví mimo jiné v exkluzivní gastronomické nabídce. O kulinářský zážitek se postará například šéfkuchař Jaroslav Sapík z restaurace U koně v Klokočné, Jiří Král z Francouzské restaurace Obecního domu nebo Martin Štangl z La Degustation Boheme Bourgeoise.   Vstupenky zahrnují mimo pokrmů také víno, sekt, míchané nápoje, ochutnávku několika druhů skotské whisky či doutníků. Noblesu večera si podle pořadatelů budou moci návštěvníci užívat "od okamžiku, kdy vystoupí z limuzíny na červený koberec před Státní operou". K dispozici jim bude vizážista, kadeřník, švadlenka či obuvník, kteří se postarají o náparvu v nezbytném případě.   Cena vstupenek je od 3000 do 8000 korun na osobu. Stůl pro šest lidí v blízkosti tanečního parketu přijde na 20.000 korun, lóže s kapacitou pro čtyři až šest lidí je za 40.000 korun. V tombole jsou ceny téměř za milion korun včetně zájezdu do Kambodže, šperku nebo luxusní postele.   Tradice plesu v opeře byla předloni obnovena po čtrnáctileté přestávce. První podobná akce se v historické budově Státní opery v Praze uskutečnila v roce 1948. Další se konaly v první polovině 90. let minulého století. Účastnili se jich podnikatelé, diplomaté a příslušníci šlechtických rodů. Mimo jiné se tam objevili podnikatel Tomáš Baťa, herci Alain Delon nebo Peter Ustinov.   Alexandra Malachovská dr  