 Na přelomu února a března se v Praze již popáté odehraje karneval  --------------------    Ke zpravodajství: FOTO ve Fotobance  ID foto: P201002060369701, F200902140089601   --------------------    Praha 25. ledna (ČTK) - Centrum Prahy také letos od 25. února do 8. března opanuje tradiční zimní karneval. Oslavy zahrnující průvody masek městem a zábavné akce a plesy v historických palácích v centru města se letos odehrají již popáté; část programu bude určena znalcům jídla. "V jeho rámci se návštěvníkům festivalu představí přední pražské restaurace se svými karnevalovými nabídkami," oznámila dnes ČTK pořadatelka festivalu Zlatuše Müllerová.   Největší událostí karnevalu bude 5. března barokní bál v maskách zvaný Crystal Ball, který se odehraje v Clam-Gallasově paláci na Starém Městě. "Je exkluzivním večerem pro vybrané hosty, kteří se touží přenést v čase zpět a prožít zázračnou atmosféru skutečného historického bálu," uvedla Müllerová. "Během celého plesu v maskách jsou všichni hosté inkognito a mohou se stát kýmkoli chtějí," prohlásila.   Organizátoři přehlídky otevřeli její informační centrum v Colloredo-Mansfeldském paláci na Starém Městě;  specializovaná firma  připravuje kostýmy a masky, které si před karnevalem mohou účastníci zakoupit. Informace o karnevalu a jeho programu jsou uvedeny na  internetových stránkách  pořadatelů.   Loni byla na programu desetidenní akce nazvané Bohemian Carnevale kromě barokního plesu a pochodu masek městem například plavba po lodích na Vltavě s lampiony. Cílem pořadatelů Bohemian Carnevale je oživit karnevalové tradice, které patřily v Praze k vrcholům společenského života od vlády Lucemburků přes Mozartovskou éru až do první republiky.   jnd kš    