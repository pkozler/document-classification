 Kozák věří, že mu nedělní vítězný gól pomůže k setrvání v Laziu  Praha/Řím 18. ledna (ČTK) - V neděli bouřlivě slavil svůj druhý ligový gól za římské Lazio, přitom jeho blankytně modrý dres, který si v euforii přetáhl přes hlavu, už několik dní ani nemusel oblékat. Jednadvacetiletý fotbalový útočník Libor Kozák sice rozhodl duel proti Sampdorii Janov, ale v Laziu dál balancuje "na hraně". Stále totiž neví, jestli ještě v lednovém přestupním termínu neodejde na hostování do jiného klubu, kde by měl větší herní vytížení. Teď ale Kozák věří, že mu důležitá trefa v setrvání v Laziu pomůže.   "Pevně věřím v to, že to tak bude. Prezident ještě před zápasem několika týmům slíbil, že tam můžu jít hostovat, ale hned po něm zase otočil a prohlásil, že můj odchod nepřichází v úvahu. Tady prostě člověk nikdy neví, sám se nechám překvapit," líčil s úsměvem v rozhovoru s ČTK Kozák.   Opavský rodák v minulých týdnech sám připustil, že by odchod do méně věhlasného týmu uvítal, aby víc hrál a zůstal ve formě před červnovým mistrovstvím Evropy hráčů do jednadvaceti let. Kozák by se prý ale nebránil ani odchodu do některého z druholigových celků, velmi reálně ale vypadal především jeho odchod do Boloni, kterou na jaře čeká boj o udržení v Serii A.   "Ano, Boloňa byla skoro už hotová věc. Lazio mělo zájem o Santa Cruze, ale ten skončil v Blackburnu, takže z mého odchodu sešlo," uvedl Kozák. Nyní jeho setrvání nahrává i to, že se zranil jeho konkurent z útočné vozby a kapitán Lazia Tommaso Rocchi.   Místo toho, aby si o víkendu zvykal v novém působišti, se zaskvěl v Laziu. V nedělním duelu se Sampdorií přišel na hřiště jako žolík ze střídačky v 77. minutě, o šest minut později přesnou hlavičkou rozhodl po standardní situaci. "Byla to extáze, byl jsem mimo," popisoval nadšeným hlasem Kozák, který v Laziu "kroutí" třetí sezonu.     K radosti měl pádný důvod: Lazio se díky němu udrželo na třetím místě tabulky a ztrácí jen čtyři body na vedoucí AC Milán. Kozák se hned po své trefě běžel o radost podělit za branku s kotlem fanoušků Lazia, ale vzápětí mu jeden ze spoluhráčů v euforii nechtěně roztrhl dres na zádech.   Kozák stejně neváhal a dres si přetáhl přes hlavu, za což byl potrestaný žlutou kartou. "Uznávám, že jsem asi vypadal jako blázen, ale chtěl jsem si to naplno vychutnat," přiznal Kozák. "Tu kartu jsem ani moc neřešil. Až za chvíli jsem zjistil, že mě spoluhráč taky poškrábal po zádech. Ale i tak jsem si tu oslavu strašně užil," vyprávěl Kozák. "Tu výhru jsme hodně potřebovali. Celý zápas jsme se trápili a remíza by nám uškodila. Proto jsem to tak prožíval," uvedl Kozák.   Nedělní trefa mu dala novou energii, aby se znovu pral o šanci v Laziu. V této sezoně nastoupil jen v sedmi zápasech, ale dal už dvě branky a jednou protihráče donutil ke vstřelení vlastního gólu. Pro Lazio to pokaždé znamenalo tříbodový zisk. "Ale bavil jsem se i s naším trenérem a i on tvrdí, že ve svém věku potřebuju hrát víc. I proto jsme řešili to možné hostování. Ale teď je zase možné, že v Laziu zůstanu až do konce sezony. Mění se to ze dne na den," řekl Kozák.   Nerad by ale přišel o druhou polovinu italské ligy, v níž bude Lazio útočit na nejvyšší pozice. Kozáka láká i vidina zápasů v Italském poháru: v jeho středečním čtvrtfinále Lazio ve velkém římském derby vyzve konkurenční AS a český forvard by se rád objevil v akci. Zatím vyhrocenou atmosféru nasával jen jako divák z tribuny. "Žije tím celé město, pro Itálii celkově to je možná největší zápas. Jsem strašně natěšený, zahrát si před plným stadionem by byla velká výzva. Byl bych šťastný za každou minutu," řekl Kozák před středeční fotbalovou bitvou o italskou metropoli.   Martin Gregor gi  