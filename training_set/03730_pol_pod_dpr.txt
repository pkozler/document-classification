 Středočeský kraj plánuje tendry na všechny autobusové linky  Praha 10. ledna (ČTK) - Středočeský kraj plánuje vypsat výběrová řízení na provozovatele všech autobusových linek, na které kraj přispívá. Slibuje si od toho úspory. Novinářům to dnes řekl středočeský hejtman David Rath (ČSSD). Příprava těchto tendrů bude podle hejtmana trvat zhruba rok.   Kraj plánuje, že by každou linku uveřejnil v internetové aukci. "Zásadním kritériem by byla cena," řekl Rath. Podle něj by se pak mohla snížit dotace, kterou kraj na jednotlivé spoje dává, i konečná cena jízdenky pro cestující.   Příprava výběrových řízení ale bude zhruba rok trvat. "Už jsme zadali právníkům, aby nám podklady připravili," uvedl hejtman.   Středočeský kraj plánuje od února zrušit některé autobusové spoje, které dosud dotuje. Starostové několika obcí s návrhem nesouhlasí, škrty jsou podle nich drastické a zahrnují i neztrátové linky.     Rath dnes řekl, že linky, které by mohly být zrušeny, navrhovali sami dopravci. Podle něj ale dostali zadání vybrat nevyužívané linky nebo linky, které jsou souběžné například s železničním spojem. Pokud tedy vybrali linky, které jsou velmi vytížené, pak se podle Ratha může jednat o podvod. Na rentabilní spoje totiž podle hejtmana neměli dopravci nárok žádat o příspěvek od kraje. "Díky nucené redukci jsme možná otevřeli problém dlouhodobých podvodů," poznamenal Rath. I proto chce kraj na jednotlivé linky vypsat nová výběrová řízení.   Návrhy na rušení linek a spojů, které kraj rozeslal obcím, musejí starostové posoudit nejpozději do 12. ledna. Podle hejtmana je možné, že seznam bude upraven.   Na některých linkách počítá podle starostů návrh se zrušením většiny spojů. Například na lince Mělník - Libiš - Praha by podle návrhu zbylo ze 42 spojů pouhých devět. Starostové chtějí vyvolat na kraji další jednání a požadují, aby hejtman i kraj situaci přehodnotili. Kraj se hájí, že musí šetřit ve všech kapitolách včetně veřejné dopravy, protože dostal od vlády o miliardu méně peněz než v roce 2010.   sdv jpt  