 Výroba aut v Japonsku v dubnu meziročně klesla o 60 procent  Tokio 31. května (ČTK) - Výroba automobilů v Japonsku se v dubnu meziročně propadla o 60 procent na zhruba 292.000 vozů. Za poklesem je březnové zemětřesení a vlna cunami. Oznámila to dnes japonská asociace výrobců automobilů (JAMA).   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Automobilky nyní výrobu postupně obnovují.   Největší japonská i světová automobilka Toyota Motor již minulý týden oznámila, že její výroba v japonských továrnách se v dubnu meziročně propadla téměř o 75 procent na 79.341 vozů. Toyota předpokládá, že její produkce by se měla vrátit k normálu v listopadu nebo v prosinci.   pmh    