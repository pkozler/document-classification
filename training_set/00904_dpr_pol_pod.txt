 Nové zařízení by v Příbrami mohlo opravovat silnice průběžně  --------------------    Ke zpravodajství: FOTO/aktuality   --------------------    Příbram 24. ledna (ČTK) - V Příbrami chtějí opravovat silnice průběžně, nikoli až na konci zimy, jak tomu bylo doposud. Umožnit by to měl nový stroj na opravu asfaltových vozovek, o jehož zakoupení město uvažuje. Zařízení umí výtluky plnohodnotně opravovat i při teplotách minus 15 stupňů Celsia. Radnice by už nemusela vyhlašovat výběrová řízení na opravy a čekat, jestli se někdo neodvolá, řekl ČTK starosta Josef Řihák (ČSSD).   Město podle něj platí za opravy po zimě každoročně kolem milionu korun. Než se však na záplatování poškozených vozovek dostane, musí radnice vyhlásit výběrové řízení na zhotovitele. "Může se pak někdo odvolat, jsou s tím spojené komplikace," podotkl Řihák.   Osobně by se proto přikláněl k tomu nové zařízení pro technické služby koupit. Dnes si ho zástupci města prohlédli při opravě silnice v Seifertově ulici a byli s ním podle Řiháka spokojeni. "Nedokážu říci, jestli koupíme za dva miliony jenom ten přívěs, nebo celé auto za pět milionů, ale něco pořídíme," dodal.   Radní mohou buď schválit rozpočtovou změnu do výše pěti milionů, nebo výdaj zapojí do návrhu rozpočtu na letošní rok, který se bude projednávat na konci února. Druhá varianta je podle starosty pravděpodobnější.   Vít Jakoubek ze stavební firmy, která dnes stroj v Příbrami předváděla, uvedl, že podobných zařízení bylo dosud v republice prodáno asi 12. Zatím ho využívají hlavně firmy na Moravě. Pro své technické služby ho zakoupila brněnská radnice a uvažují o tom i v Chomutově.   Oprava výtluku je podle zástupců firmy jednoduchá. Poškozené místo se nahřeje a pracovník poté tuto plochu rozruší ocelovými hráběmi a přidá asfaltový recyklát. Ten se připravuje v zásobníku, který je součástí stroje. Nakonec se místo uválcuje. Na opravovaný úsek je možné vjet autem už po 10 až 15 minutách.   khj jpt  