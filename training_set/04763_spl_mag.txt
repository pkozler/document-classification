 Svatební veletrh nabídne trendy i soutěž pro nevěsty  --------------------    Ke zpravodajství: ilustrační FOTO ve Fotobance  ID foto: F201007290100801, F200911050137801, F200908250061001, F200912090231301   --------------------    Praha 21. ledna (ČTK) - Svatební šaty, šperky, líčení, kadeřnickou show i módní přehlídku nabídne 11. ročník svatebního veletrhu, který se v Praze uskuteční 11. až 13. února. Zhruba stovka vystavovatelů představí v dejvickém hotelu Diplomat nové trendy a tipy pro nevěsty i ženichy na ploše kolem 2000 metrů. Zájemci si budou moci také zahrát na "nevěstu nanečisto" a vyzkoušet si tradiční rituály spojené se sňatkem.     "Bude tam všechno, co ke svatbám patří: svatební oblečení pro pány i pro dámy, účesy i líčení. Návštěvníci mohou na jednom místě získat komplexní přehled o tom, co se právě nosí," řekla ČTK za pořadatele veletrhu Kateřina Nosková.   Organizátoři podle ní chtějí potěšit nejen dámy, ale také pánské návštěvníky, kteří se prý na podobných akcích mnohdy nudí. "Ne každá žena je spokojená s tím, jak jí muž zvládne připravit snídani do postele nebo oběd či večeři. Chceme mužům napovědět, jak si ženy získat a udržet. Připravili jsme cooking show, při které profesionální kuchař představí přípravu omelet, palačinek a další gastronomické tipy," uvedla.   Mezi vystavovateli jsou i firmy, které nabízejí komplexní svatební služby, takzvané svatby na klíč. V Česku však prý tento způsob přípravy svateb není zatím příliš obvyklý. Lidé na veletrhu vyhledávají spíš co nejvýhodnější nabídku zboží a služeb. "Jde zejména o smlouvání slev. Každý návštěvník si na veletrhu chce udělat přehled a přichází s jistotou, že dostane slevu," řekl ČTK banketní manažer hotelu Diplomat Jan Hejda.   Podle Noskové se hodně vystavovatelů specializuje na "líbánky". "Trendem v současné době je organizování svateb v zahraničí," uvedla. Podle ní četné páry upouštějí od klasických domácích obřadů a populární jsou například svatby u moře v exotických destinacích.   Svatební průmysl se podle pořadatelů veletrhu v Česku zdárně rozvíjí. Počet vystavovatelů v hotelu Diplomat, který tyto veletrhy tradičně pořádá, je letos sice zhruba stejný jako v loňském roce, ale poprvé mu konkurují s obdobnou nabídkou také další hotely. V Praze se zájemci o svatební trendy mohli inspirovat na festivalu v hotelu Clarion a přehlídku svatební módy a stylu chystá také hotel Bohemia.   Společně s partnerským rádiem City chystají organizátoři veletrhu soutěž, která nabídne jakési hry na nevěsty a ženichy. "Chtěli jsme, aby soutěž byla zajímavá také pro ženy a dívky, které svatbu neplánují," řekla programová ředitelka rádia City Barbora Lukášová. Účastnice si budou moci vyzkoušet svatební modely, ale také si prožít "svatební noc". Jako odměnu vítězka získá pobyt v hotelu luxusní sítě Vienna International a poukaz na svatební obřad na ostrově Mauricius. Vstup na veletrh je zdarma. Zájemci, kteří vyplní vstupní anketu, se mohou zúčastnit tomboly a vyhrát svatební prstýnky nebo i šaty.     Alexandra Malachovská kš  