 Nejméně 10 mrtvých a 43 raněných při čelní srážce vlaků v Německu  --------------------    Ke zpravodajství: FOTO/aktuality; GRAFIKA; PROFIL   Aktualizovali jsme o podrobnosti, o popření informace o požáru jedné ze souprav a o informaci o chystané TK.   --------------------    Berlín 30. ledna (ČTK) - Nejméně deset mrtvých a 43 zraněných si na východě Německa vyžádala železniční nehoda, při které se v sobotu pozdě večer v oblasti Magdeburku čelně srazily na jednokolejné trati nákladní a osobní vlak. Oznámila to dnes agentura DPA s odvoláním na záchranáře.   Regionální osobní souprava soukromé linky HarzElbeExpress jela z Magdeburku do Halberstadtu. Vlaky se z dosud neznámého důvodu srazily ve 22:30 SEČ v Hordorfu u Oscherslebenu v německé spolkové zemi Sasko-Anhaltsko. Původní informaci, podle níž se jeden z vlaků po nárazu vzňal, později policie popřela.   Mezi zraněnými je asi desítka lidí postižena těžce. Kolem 01:30 byli už všichni zranění vyproštěni ze silně zdemolovaného vraku osobního vlaku a rozvezeni do okolních nemocnic.   Mezi mrtvými je i strojvůdce a jedna průvodčí, upřesnil mluvčí policie. Počet obětí se podle něj může ještě zvýšit.   Na místo neštěstí, které je asi 200 kilometrů jihozápadně od Berlína, se sjelo více než 150 záchranářů. Dorazili tam už také specialisté a vyšetřovatelé ze spolkového kriminálního úřadu a federálního železničního úřadu, kteří budou zkoumat příčinu nehody.   Podle internetové stránky listu Bild se má v Hordorfu k neštěstí konat v 10:00 tisková konference.   Železniční doprava byla v místě nehody zcela zastavena a nahrazena autobusy. Podle provozovatele železniční tratě měla osobní souprava kapacitu pro zhruba 100 cestujících. Podle Bildu bylo ve vlaku přes 50 cestujících.   tw pek mik  