 EK: Německá krmná směs s dioxiny se dostala i do Dánska  Brusel 10. ledna (zpravodaj ČTK) - Německá krmiva pro zvířata, která byla kontaminována rakovinotvornými dioxiny, se dostala i do Dánska. Tamní zemědělci jimi krmili nosnice. Novináře o tom dnes informoval mluvčí Evropské komise Frederic Vincent.   "Můžeme potvrdit, že kontaminované krmivo z Německa bylo vyvezeno i do Dánska pro nosnice," uvedl Vincent. Podle něj ale nehrozí, že vejce nosnic, k nimž se problematická krmná směs dostala, skončila na prodejních pultech, protože byla určena čistě pro chov.   Mluvčí komise zároveň popřel, že by slovenské ministerstvo zemědělství zakázalo dovoz vepřového a drůbežího masa a vajec z Německa. "Slovensko žádný dovoz z Německa nezakázalo," dodal. Podle něj tak učinila pouze Jižní Korea, ale její krok byl nepřiměřený.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto minulý týden zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů.   Do neděle ale úřady v prověřování situace pokročily a uzavřené farmy opět otevírají. Dolní Sasko například uvádí, že ze 4400 uzavřených farem jich zůstalo pod zákazem kvůli dalším testům jen 1470.   Ministerstvo zemědělství Šlesvicka-Holštýnska minulý týden v pátek oznámilo, že firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince.   urm mha  