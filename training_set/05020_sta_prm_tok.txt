 Developeři po krizi oživili projekty využití areálů Tepny Náchod  Náchod 30. června (ČTK) - Developerské firmy se po hospodářské krizi vrátily k projektům využití a přestaveb továrních areálů bývalé textilky Tepna v centru jednadvacetitisícového Náchoda. Hlavní výrobní areál Tepny by společnost JTH Group mohla zhruba za půl roku začít bourat. Přestavbu bývalé přádelny začala chystat společnost Protivítr-invest. ČTK to dnes řekla mluvčí náchodské radnice Nina Adlof.   Developerské firmy areály získaly v roce 2007 v dražbách při prodejích majetku z konkurzní podstaty zkrachovalé Tepny. Následná hospodářské krize však plány investorů podle mluvčí zbrzdila. "Nyní projekty opět ožily, firmy začaly s městem jednat," řekla mluvčí. Poznamenala, že areály jsou v citlivém území v centru města a nedaleko zámku, a město by proto v rámci možností chtělo mít vliv na jejich budoucí podobu.   Firma Protivítr-invest by z bývalé přádelny chtěla udělat multifunkční objekt s obchody, restauracemi a byty. Společnost JTH Group by měla v září představit návrh na řešení lokality jako celku v několika variantách. "Po upřesnění preferované varianty by se pak v zimě mohlo začít s demolicemi," uvedla mluvčí.   Textilka Tepna zkrachovala v roce 2006. O práci tehdy přišlo asi 200 lidí. V minulosti Tepna vyráběla hlavně bavlněné a směsové tkaniny, košiloviny a domácí textil. Výroby textilu ve firmě po konkurzu už nikdo neobnovil.   V hradeckém kraji je nyní na prodej několik bývalých továrních areálů. Například v Hradci Králové a v Hořicích jsou na prodej dva rozsáhlé tovární areály zkrachovalé společnosti Hacar. V dražbách konaných minulý týden je za vyvolávací ceny 25,8 milionu korun a 13,3 milionu korun nikdo nekoupil. V září by měly být nové dražby se sníženou vyvolávací cenou.   Zdeněk Rychtera snm  