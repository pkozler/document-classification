 Zlínští silničáři rozpustili loni v zimní údržbě i rezervní fond  Zlín 7. ledna (ČTK) - Ředitelství silnic Zlínského kraje (ŘSZK), které se stará o silnice druhé a třetí třídy v regionu, použilo na zimní údržbu za loňský rok i svůj rezervní fond. Náklady za leden až březen dosáhly asi 86 milionů korun a za období od října do prosince téměř 44 milionů Kč. Silničáři přitom měli na zimní údržbu loni vyčleněno pouze 112,5 milionu korun. Jsme nuceni zapojit do financování zimní údržby i prostředky, které původně k tomuto účelu nebyly určeny, řekl dnes ČTK ředitel ŘSZK Bronislav Malý.   Podle Malého ŘSZK očekávalo nižší náklady. Například v prosinci však kromě několika málo dnů vyjížděli silničáři zmírňovat následky povětrnostních vlivů téměř denně, často s nasazením plné kapacity mechanismů a pracovníků. Vysoká byla i spotřeba posypových materiálů. Celkové roční náklady na zimní údržbu jsou tak asi o 18 milionů korun vyšší, než bylo plánováno v rozpočtu. ŘSZK tak muselo využít i téměř celý rezervní fond, vlastní výnosy za rok 2010 a také část prostředků původně určených na projektové dokumentace.   Údržba silnic za celou minulou zimu, tedy od října 2009 do loňského března, stála krajské ředitelství silnic téměř 112 milionů korun. Podle ŘSZK jsou náklady na začátek této zimy ve srovnání s minulými roky znatelně vyšší. Zatímco zimní údržba krajských silnic v období od loňského října do prosince 2010 stála 43,9 milionu korun, před rokem to bylo ve stejném období jen 25,7 milionu korun a v roce 2008 dosáhly náklady 25,6 milionu korun.   Silničáři upozorňují řidiče i na nebezpečí výtluků, které vznikají kvůli intenzivním sněhovým srážkám, rozmrzáním a zamrzáním povrchu vozovek a působením soli. Pokud teplota stoupne nad bod mrazu, ŘSZK se už nyní snaží největší nebo zejména nahodile se vyskytující výtluky opravovat studenou obalovanou směsí nebo poškozená místa alespoň označovat přechodným dopravním značením. Hlavní opravy cest jsou plánovány až na jaře.   Opravy škod na dálnicích a silnicích první třídy, které způsobila tuhá zima, budou stát nejméně devět miliard korun. Stát má zatím vyčleněny tři miliardy. V celé zemi Zlínský kraj nevyjímaje jsou však poškozeny také silnice nižších tříd. Kraje a města zároveň utratí desítky milionů korun za běžnou údržbu, meziročně je to o desítky procent víc. Někde jsou náklady oproti minulé zimě i dvojnásobné.   jav snm  