 Na Bublavě se rozjela v předstihu nová čtyřsedačková lanovka  Bublava (Sokolovsko) 30. ledna (ČTK) - Ve skiareálu Bublava se o víkendu v týdenním předstihu rozjela nová čtyřsedačková lanovka, která propojila místní středisko se sousední Stříbrnou. Zahájení provozu bylo sice původně plánované na 5. února, ale závěrečnou montáž sedaček a kolaudaci nakonec provozovatelé urychlili. Výstavba lanovky a nové sjezdovky z vrcholu Bleiberg do Stříbrné přišla zhruba na 25 milionů korun, oznámil ČTK provozovatel areálu Jiří Lhota ze sdružení Ski-Bublava.   Lanovku získali provozovatelé bublavského střediska z rakouského Scheffau. Tam už sice byla v provozu, ovšem je ve výborném technickém stavu. Pořízení nové by bylo výrazně dražší. Přepravní kapacita zařízení je až 2000 lidí za hodinu, poznamenal Lhota. To by mělo být pro středisko naprosto dostačující a jeho provozovatelé slibují lyžování bez front. "Díky lanovce i nové, kilometr dlouhé sjezdovce, se výrazně zvyšují možnosti areálu na uspokojení lyžařů," konstatoval Lhota.   V této zimní sezoně se však nepovede vyřešit křížení cesty vedoucí k chatě na Bleibergu se sjezdovkou. Skiareál původně chtěl, aby byla v zimním období při provozu sjezdovek uzavřená. To se ale s obcí nepodařilo dohodnout. Proto bude křížení sjezdovky a cesty značeno značkami i ochrannými sítěmi. Přednost budou mít automobily. Podle Lhoty je to ale pouze dočasné řešení. "Pro příští sezonu by tuto situaci mělo vyřešit mimoúrovňové křížení, jehož vybudování přijde na několik milionů korun," dodal Lhota.   Novou lanovku mají v Karlovarském kraji lyžaři od loňské sezony rovněž na Neklidu u Božího Daru. Tamní třísedačková lanovka za zhruba 20 milionů korun za hodinu sveze až 1900 lyžařů. Lanovka je dlouhá skoro kilometr, lano a 168 trojsedaček nese 12 podpěr. Příští rok má na Klínovci nahradit na sjezdovce Přemostěná současný vlek čtyřsedačková lanovka. Nová lanovka i sjezdovka má vzniknout také z Klínovce do Jáchymova. Tady nahradí starou jednosedačkovou lanovku z roku 1965 s kapacitou pouze 220 osob za hodinu.   Vladimír Meluzín pba  