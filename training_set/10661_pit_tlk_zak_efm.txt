 Verizon napadl nová pravidla regulace provozu na internetu  Washington 21. ledna (ČTK) - Přední americká telekomunikační společnost Verizon Communications napadla u soudu nová pravidla regulace provozu na internetu, která minulý měsíc těsnou většinou přijala Federální komise pro komunikace (FCC). Verizon obvinil komisi u odvolacího soudu ve Washingtonu z překročení jejích kompetencí, protože prý chce bránit vlastníkům a provozovatelům sítí v náležitém spravování jejich majetku.   FCC před Vánoci hlasy tří demokratů proti dvěma republikánům schválila pravidla takzvané "síťové neutrality", podle nichž nebudou moci provozovatelé sítí a poskytovatelé internetového připojení blokovat legální přenosy ani v zájmu zabránění výpadků provozu. Umožňují jim jen "rozumnou" regulaci provozu a v určitých případech i účtování poplatků za užívání. S novými pravidly, která dávají komisi široké pravomoci, nesouhlasí ani řada demokratů v Kongresu a nový Kongres vyjádřil úmysl se tímto problémem zabývat.   Podání k soudu potvrzuje předpovědi mnoha analytiků, kteří říkali, že rozhodnutí FCC bude brzy napadeno soudně. Washingtonský soud loni rozhodl, že FCC nemá pravomoc bránit provozovateli kabelových sítí Comcast v blokování velkoobjemových přenosů.   Verizon vyjádřil znepokojení nad tím, jak si FCC přisvojila široké regulační pravomoci vůči širokopásmovým internetovým sítím. "Domnívám se, že takovéto uplatnění pravomoci jde daleko nad jakoukoli pravomoc poskytnutou Kongresem a vytváří nejistotu pro telekomunikační sektor, tvůrce inovací, investory i spotřebitele," uvedl právní zástupce Verizonu Michael Glover. Verizonu se také nelíbí, že nová pravidla mění podmínky licencí, které získala.   FCC označila žalobu Verizonu za předčasnou, protože pravidla ještě ani nebyla oficiálně zveřejněna. Komise je přesvědčena, že její rozhodnutí je právně bezesporné, řekl agentuře Reuters nejmenovaný činitel úřadu.   Krok komise ukázal na příkop mezi těmi, kdo chtějí internet rozvíjet bez svazujících vládních regulací, a těmi, kdo chtějí omezit možnosti provozovatelů sítí řídit přenos a popřípadě diskriminovat proti konkurentům jako například internetovým televizím. Proti velkým poskytovatelům a operátorům sítí jako Verizon nebo Comcast se staví velké internetové společnosti jako Google nebo Yahoo.   Podle pozorovatelů mají ve sporu obě skupiny zájem na ochraně svého podílu na trhu. Je to zjevné například u Googlu, který za "síťovou neutralitu" lobbuje u FCC již léta, aby získal převahu nad poskytovateli a náskok před konkurenty. Podle publicisty Petera Sundermana z časopisu Reason šíří Google tvrzení, že neutralita je ve veřejném zájmu. Neříká však už, že má vlastní zájem na omezení svých partnerů a konkurentů.   Google se ovšem svými snahami sám vystavil útoku potenciálních konkurentů. Internetová firma Foundem přišla s požadavkem "vyhledávací neutrality", kde požaduje, aby vyhledávače a zejména dominantní Googlu poskytovaly výsledky zcela nestranné, založené na relevanci a zbavené jakékoli známky vlastního zájmu. Podobnou výzvu FCC předložila telekomunikační společnost AT&amp;T, která obvinila Google z tendenčnosti ve vyhledávání.   Někteří analytici poukazují na to, že nesmyslnost prosazování principu "vyhledávací neutrality" je téměř taková jako pochybnost "síťové neutrality", protože vzhledem k silné konkurenci je pravděpodobnost škody minimální. "Důkazů na to, že poskytovatelé internetu se spolčují, aby hanebným způsobem změnili jeho základní atributy, je buď poskrovnu, nebo neexistují," uvedla Barbara Espinová z organizace The Progress and Freedom Foundation.   Z tohoto hlediska pravidla neutrality jen deformují konkurenční prostředí, protože zvýhodňují jednu skupinu firem na úkor druhé a jejích potenciálních konkurentů ke škodě celého odvětví. "Technologické odvětví stále více zasahuje regulační válka, v níž firmy usilují o získání nebo zajištění konkurenčních výhod nikoli inovacemi, ale prostřednícím vládou zaváděných pravidel, která omezují podnikatelské modely konkurentů," uvádí se ve  studii  Adama Thierera a Berina Szoky.   hp jw  