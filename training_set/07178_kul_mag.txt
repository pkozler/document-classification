 Festival nezávislé tvorby Sundance zahajuje několika druhy filmů  --------------------    Ke zpravodajství: FOTO ve Fotobance  ID foto: P200801190001501, P201001230164901   --------------------    Park City (Utah, USA) 19. ledna (ČTK) - V Park City v americkém státu Utah začíná ve čtvrtek večer filmový festival Sundance. Do 30. ledna předvede 120 celovečerních a 80 krátkometrážních filmů. Tato přehlídka nezávislé filmové tvorby pod patronátem Roberta Redforda se od ostatních festivalů snaží odlišit i tím, že zahajuje hned první večer dvěma dramaty, dvěma dokumenty a sérií krátkých filmů a odmítá úvodní premiéru jediného snímku s houfem filmových hvězd na červeném koberci, napsala agentura AP.   "Bylo nemožné najít film, který by reprezentoval celý program. Platí také, že pokud máte jeden zahajovací film, mluví se o něm natolik, jakoby to byla jediná událost celého festivalu, a má sklon stát se mottem. Já jsem chtěl, aby vůdčí motto festivalu představovala řada filmů a řada krátkých metráží," uvedl ředitel festivalu John Cooper na vysvětlenou.   "Jiné festivaly musí mít velké celebrity při zahájení a mnoho zahraničních funkcionářů promenujících se kolem. My jsme si ale řekli: Zahajme pestrou škálou různých filmů," dodal.   O hollywoodské hvězdy přitom návštěvníci rozhodně nepřijdou. Ty přijedou na uvedení filmů, v nichž hrají, a jejich přítomnost tak bude časové rozloženější. Letos jsou očekáváni například Demi Mooreová, Pierce Brosnan, Katie Holmesová, Kevin Spacey a Tobey Maguire.   V zahajovací den festivalu tak diváci uvidí například městské drama Pariah od režisérky Dee Reesové, dokument režisérky Susanne Rostockové Sing Your Song o černošském zpěváku a aktivistovi Harrym Belafonteovi, irský komediální thriller The Guard režiséra Johna Michaela McDonagha s Brendanem Gleesonem a Donem Cheadlem v hlavních rolích nebo dokument Project Nim od režiséra Jamese Marshe o šimpanzíkovi vychovávaném lidmi.   V dalších dnech je na programu rodinné drama režiséra Sama Levensona Another Happy Day s Mooreovou, Ellen Barkinovou a Kate Bosworthovou, finanční thriller Margin Call režiséra J.C. Chandora se Spaceym a Mooreovou, satira na kazatele Salvation Boulevard režiséra George Ratliffa s hvězdami Brosnanem, Edem Harrisem a Jennifer Connellyovou, nebo také detektivka The Son of No One s Holmesovou, Alem Pacinem a Channingem Tatumem.   ik dr        