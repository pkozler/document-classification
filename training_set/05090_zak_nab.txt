 Zloděj během bohoslužby vykradl faru v Hodslavicích  Hodslavice (Novojičínsko) 10. ledna (ČTK) - Dobu večerní bohoslužby si zatím neznámý zloděj v pátek vybral pro vloupání do farního úřadu v Hodslavicích na Novojičínsku. Ukradl elektroniku, mimo jiné počítač, a peníze. Způsobil škodu za desítky tisíc korun. ČTK to sdělil policejní mluvčí Petr Gřes.   "Bylo to dost kruté. Ztratilo se toho hodně," řekl ČTK duchovní správce římskokatolické farnosti Hodslavice Adam Józef Kasperek. Dodal, že fara zažila krádež už před osmi lety, ale ne v takovém rozsahu.   Gřes uvedl, že policie na místě zajistila stopy, ale zatím nemá konkrétního podezřelého. Pokud zloděje dopadne, hrozí mu až dva roky vězení.   vpl mol  