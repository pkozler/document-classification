 Počet žádostí o podporu v nezaměstnanosti v USA prudce klesl  Washington 20. ledna (ČTK) - Počet nových žadatelů o podporu v nezaměstnanosti ve Spojených státech se minulý týden snížil o 37.000 na 404.000 osob. To představuje nejprudší pokles od loňského února. Oznámilo to dnes americké ministerstvo práce.   Analytici očekávali mírnější pokles na 420.000 žádostí. Údaje jsou podle agentury AP dalším důkazem toho, že americké podniky letos posílí nábor nových pracovníků.   Pokud je počet nových žádostí pod hranicí 425.000, ukazuje to podle ekonomů na mírný růst počtu pracovních míst. K výraznější redukci nezaměstnanosti by však počet žádostí musel klesnout alespoň na 375.000.   Ministerstvo již začátkem měsíce oznámilo, že míra nezaměstnanosti v USA loni v prosinci klesla na 9,4 procenta, tedy na nejnižší úroveň od května 2009. V listopadu nezaměstnanost činila 9,8 procenta.   Vysoká nezaměstnanost představuje hrozbu pro hospodářské oživení, protože tlačí dolů spotřebitelské výdaje. Ty se na celkové ekonomické aktivitě USA obvykle podílejí zhruba 70 procenty.   pmh vju  