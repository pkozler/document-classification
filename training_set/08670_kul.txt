 Padesáté narozeniny oslaví fotograf Ivan Pinkava  Praha 31. ledna (ČTK) - Ivan Pinkava, jehož snímky jsou často označovány za symbolistní či dekadentní, se po celý život věnuje volné fotografii. Pravidelně vystavuje v Evropě i v Americe, v minulosti také působil jako vedoucí fotografického ateliéru na Vysoké škole umělecko-průmyslové v Praze. Narodil se v Náchodě 1. února 1961 a v úterý oslaví padesáté narozeniny.   Pinkava absolvoval v roce 1986 obor umělecká fotografie na Filmové a televizní fakultě v Praze a postupně se vypracoval na uznávaného fotografa doma i v zahraničí. Jeho fotografie jsou podle odborníků "fascinující zejména pro svou záměrnou nejednoznačnost".   Před šesti lety vyvolala pozornost velká retrospektivní výstava jeho díla v pražské Galerii Rudolfinum pod názvem Heroes. Stejnojmenná autorská monografie vydaná při této příležitosti pak posbírala významné domácí i mezinárodní ceny. V roce 2007 zaujala jeho pražská výstava v Rajské zahradě a zahradě Na valech, která představila 34 velkoformátových zvětšenin na šestadvaceti stojanech z oceli a skla. Černobílé snímky z let 1990 až 2004 zahrnovaly Pinkavovy slavné portréty, ale i méně známé fotografie zátiší.   alc sat  