 Vývoz vzácných kovů z Číny vzrostl do listopadu o 14,5 procenta  Peking 18. ledna (ČTK) - Vývoz vzácných kovů z Číny za prvních 11 měsíců minulého roku vzrostl o 14,5 procenta, přestože Peking rozhodl, že prodej vzácných zemin do zahraničí omezí. Údaje dnes poskytlo čínské ministerstvo obchodu. Tyto kovy využívají především výrobci vyspělých technologií.   Ministerstvo uvedlo, že export takzvaných kovů vzácných zemin za leden až listopad minulého roku vystoupal na 35.000 tun. Překročil tak celoroční kvótu, která činí 30.300 tun. Hodnota tohoto exportu proti roku 2009 vzrostla o 171 procent kvůli vyšším cenám.   V Číně se nachází přibližně 30 procent světových zásob vzácných kovů, země ale zajišťuje 97 procent světové produkce. Rozhodnutí Pekingu z roku 2008 stanovit na tento vývoz roční kvóty proto technologické firmy znepokojilo. Týká se to výroby mobilních telefonů, počítačů či aut s kombinovaným pohonem, napsala agentura AP.   Čína vzácných kovů sama využívá stále víc a vývozní limity jí mají zajistit dostatek těchto prvků pro vlastní zpracovatele. Snižování vývozních kvót na vzácné kovy už se nepříznivě projevilo ve vztazích mezi Čínou a některými zeměmi. Vedle Spojených států a Japonska je postojem Pekingu znepokojena také Evropská unie.   Přírodní zdroje vzácných zemin má více zemí včetně vyspělých. Ty je však před lety z ekonomických důvodů přestaly těžit a začaly je dovážet právě z Číny.   Jde o prvky ve spodní části Mendělejevovy tabulky, mezi které patří třeba europium, neodym či terbium. Některé z nich se používají například při výrobě obrazovek, kde fungují jako luminofory. Jiné zase hrají nezastupitelnou roli při výrobě bateriových článků pro hybridní vozy nebo při výrobě systémů na výrobu energií z obnovitelných zdrojů.   pok dvd  