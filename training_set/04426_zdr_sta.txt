 V opuštěné budově zlínské nemocnice jsou nově lůžka následné péče  Zlín 17. května (ČTK) - Krajská nemocnice T. Bati ve Zlíně dokončila rekonstrukci desátého pavilonu, který nebyl poslední dva roky využívaný. V opravených prostorách gerontologické centrum Baťovy nemocnice umístilo 17 lůžek následné péče. Celkem jich má 146. Stavební práce si vyžádaly 5,5 milionu Kč, uhradí je Zlínský kraj, který je zřizovatelem nemocnice. ČTK to dnes sdělila mluvčí zdravotnického zařízení Karla Havlíková.   "Opravený pavilon je jednopodlažní a umístěný v blízkosti parku, ve kterém si mohou pacienti zpříjemnit svůj pobyt v nemocnici. Přízemní budova vyhovuje také imobilním pacientům, které mohou jejich příbuzní snáze vyvézt na invalidním vozíku do areálu nemocnice," uvedl ředitel Baťovy nemocnice Bohuslav Škubal.   V rekonstruovaném pavilonu je k dispozici jeden jednolůžkový, jeden čtyřlůžkový pokoj a šest dvoulůžkových pokojů. Vždy dva dvoulůžkové pokoje mají společné WC a sprchu, jednolůžkový a čtyřlůžkový mají samostatná sociální zázemí. Upraveny jsou místnosti pro zdravotní sestry, sanitářky a lékařský pokoj. Nechybí kuchyňka pro přípravu výdeje jídel pacientům.   Stavbaři museli v pavilonu vyměnit elektroinstalace, rozvody vody, topení a kanalizace. Nová je signalizace sestra-pacient, nově je zabudován centrální rozvod přívodu kyslíku ke každému lůžku. Zrekonstruováno je sociální zařízení v lůžkové části, nechybí koupelna včetně WC pro imobilní pacienty.   V pavilonu bývalo dříve dětské oddělení, později zde sídlilo oddělení infekční. Po jeho přestěhování do pavilonu 20 v něm byla na čas umístěna lůžková část onkologického oddělení. Poslední dva roky byl nevyužívaný.   slu mol  