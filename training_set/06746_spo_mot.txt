 Největším soupeřem bude Schumacher, tvrdí před sezonou F1 Alonso  Madonna di Campiglio (Itálie) 13. ledna (ČTK) - Největším soupeřem v letošním seriálu formule 1 bude podle španělského jezdce Fernanda Alonsa z Ferrari německá legenda Michael Schumacher. Dvojnásobný světový šampion si to myslí přesto, že dvaačtyřicetiletý držitel rekordních sedmi titulů při svém loňském návratu pouze paběrkoval.   "Na trati bude pět mistrů světa a nejnebezpečnějším z nich je pro mě vždycky Michael. Když mám teď v lednu vybrat jedno jméno, musím jmenovat jeho," řekl úřadující vicemistr světa, jenž se na tradičním setkání s novináři v italské Madonně di Campiglio objevil s mušketýrskou vizáží.   Schumacher se loni vrátil tři roky po konci kariéry a obsadil v šampionátu deváté místo, když získal zhruba o polovinu bodů méně než jeho kolega z Mercedesu a krajan Nico Rosberg. "Je to sedminásobný mistr světa, nemusí nic dokazovat. Má za sebou těžkou sezonu, ale pořád je to šampion, extratřída. Když bude mít dobré auto, bude to soupeř," uvedl Alonso.   Nadcházející sezona bude mít rekordních 20 závodů a podle Alonsa bude proto mimořádně důležitá kondice a psychická odolnost. "Já závodím rád, takže víc závodů vítám. Ale taky rád testuju, takže bych uvítal i víc testovacích dnů. Pro nové jezdce není fér, že nemohou více testovat," řekl Alonso k pravidlům omezujícím testování.   Španělský pilot také prozradil, že se chystá v exhibičním duelu změřit síly s italskou motocyklovou hvězdou Valentinem Rossim. Utkat by se měli po sezoně v prosinci na dvou i na čtyřech kolech. Devítinásobný mistr světa Rossi má za sebou několik testovacích jízd s ferrari a v minulosti se několikrát spekulovalo o tom, že by mohl přestoupit do formule 1.   ura nkr  