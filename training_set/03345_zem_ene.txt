 ČSÚ: Spotřeba vody ve Zlínském kraji loni klesla, a to o 2,2 pct  Zlín 9. května (ČTK) - Spotřeba vody ve Zlínském kraji loni opět meziročně klesla. Lidé však za její odběr z důvodů růstu ceny vodného zaplatili více peněz než o rok dříve. Zatímco celkový objem fakturované vody se snížil o 2,2 procenta na 24 milionů metrů krychlových, výběr vodného vzrostl o takřka pět procent na 732,2 milionu korun. Údaje zveřejnil Český statistický úřad (ČSÚ).   Nákup vody klesl meziročně v celé České republice. Zatímco v roce 2009 lidé a firmy spotřebovali 504,6 milionu metrů krychlových vody, loni to bylo 492,5 milionu.   Spotřeba domácností ve Zlínském kraji meziročně klesla o 11.000 na 15,7 milionu metrů krychlových. Kromě domácností loni omezovali odběr vody také zemědělci, kteří jí odebrali o 5,4 procenta méně, u průmyslu spotřeba klesla dokonce o 21 procent.   Cena vodného a stočného ve Zlínském kraji se vloni oproti roku 2009 zvýšila o čtyři až 12 procent. Letos odběr vody podražil proti roku 2010 od dvou do devíti procent. Zatímco loni většina lidí na Zlínsku zaplatila za vodné a stočné 71,16 Kč za metr krychlový, letos to je 73,15 Kč, což je nejvíce v kraji. Nejvýrazněji podražila voda na Vsetínsku. Vodné a stočné přijde na 65,78 Kč z metru krychlového. Loni to bylo 59,73 Kč.   Češi začali šetřit vodou po jejím skokovém zdražení v 90. letech minulého století. Za posledních 20 let v Česku klesla denní spotřeba vody na osobu o více než třetinu. Lidé kvůli rostoucím cenám vody používají úsporné vodovodní baterie či pračky. S rozvojem modernějších technologií se snižuje také spotřeba vody v průmyslu či zemědělství, stále více lidí také využívá vlastní studny.   slu nlm  