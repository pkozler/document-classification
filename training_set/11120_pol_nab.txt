 Hrozby na adresu koptských křesťanů ve Francii a v Německu  Paříž/Berlín 3. ledna (ČTK) - Francouzské a německé úřady dnes oznámily, že se zabývají hrozbami na adresu koptských křesťanů žijících v obou zemích. Děje se to po atentátu na egyptský koptský kostel, kde bylo zabito nejméně 21 lidí, a krátce před Vánocemi, které koptská pravoslavná církev slaví v noci ze 6. na 7. ledna. Za pravděpodobné pachatele se považují muslimští extremisté.   V Paříži bylo oznámeno, že úřady začaly vyšetřovat stížnost jednoho koptského kněze na hrozby namířené proti koptským kostelům ve Francii. Zabývá se tím protiteroristické oddělení pařížské policie. Podle stěžovatele žije ve Francii 250.000 koptů.   V Berlíně dnes mluvčí ministerstva vnitra potvrdil, že koptský papež Anba Damian informoval o podobných hrozbách v Německu a že policie se nyní snaží ověřit, nakolik je nebezpečí reálné.   V Německu žije asi 6000 koptských křesťanů. Biskup listu Bild řekl, že internet je plný hrozeb muslimských radikálů na jejich adresu a že on požádal ministerstvo vnitra o ochranu.   Koptové jsou největší křesťanská komunita na Blízkém východě. Většina jich žije v Egyptě.   pz hej  