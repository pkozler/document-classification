 Cinema City koupila konkurenční multikina Palace Cinemas  --------------------    Ke zpravodajství: FOTO ve Fotobance  ID foto: P201004290480701   Zprávu jsme aktualizovali o další informace ve 4. až 6. odstavci.   --------------------    Praha 20. ledna (ČTK) - Síť multikin Palace Cinemas v České republice, na Slovensku a v Maďarsku koupila za 28 milionů eur (683 milionů korun) konkurenční společnost Cinema City. Na firemních internetových stránkách to oznámilo vedení Cinema City International. Palace Cinemas v Česku provozovala osm multikin a společnost Cinema City před touto transakcí měla na tuzemském trhu pět multikin.   Společnost Cinema City International se sídlem v Nizozemsku po nákupu multiplexů Palace Cinemas v Česku, Maďarsku a na Slovensku bude provozovat v celkem sedmi zemích 90 multikin s 866 promítacími sály. Nově vstoupila na slovenský trh.   Díky nákupu multikin Palace Cinemas firma Cinema City výrazně posílila pozici na tuzemském trhu, kde jí z pohledu počtu multikin nyní s 13 pobočkami patří první pozice. Druhá je síť multikin CineStar, kterých v Česku funguje 11. V Česku ještě provozují po jednom multikinu firmy Intersonic Entertainment a Golden Apple Cinema.   Cinema City dnes rovněž získala jeden multiplex o osmi sálech v Ostravě, který je ve výstavbě a který má být otevřen v roce 2012. Výkonný ředitel Cinema City International Moshe Greidinger po podpisu smlouvy uvedl, že společnost v dalších letech plánuje rozsáhlé investice v nově získaných multiplexech, aby navýšila počet sálů s možností digitální projekce, která umožňuje promítání 3D filmů. "Věříme také, že nás tato akvizice posílí i v oblasti kinoreklamy," dodal.   Společnosti, které Cinema City International převzala, jsou dceřinými společnostmi Palace Cinemas - Palace Cinemas Czech, Palace Cinemas Hungary, Palace Cinemas Slovak Republic a Palace Multikino. Výjimkou je pouze společnost Palace Mozi, která i nadále provozuje osm multiplexů Palace Cinema v Maďarsku. Cinema City International souhlasila s tím, že bude kinům Palace Mozi poskytovat vybrané služby v oblasti organizace, uvádí tisková zpráva.   Cena celé transakce představuje šestinásobek hrubého provozního zisku všech získaných dceřiných společností Palace Cinemas na základě výsledků roku 2010. "Je složena z částky 21,4 milionů eur, které Cinema City International přímo zaplatila, a z částky 6,6 milionů eur, která představuje závazky převzatých společností," píše se ve zprávě.     Cinema City v Česku působí od roku 1999. V roce 2008 společnost vykázala v ČR tržby 266 milionů korun. O rok dříve utržila 243 milionů. V roce 2008 byla firma Cinema City kvůli nedostatku návštěvníků jako první firma v ČR přinucena uzavřít multikino, a to v obchodním centru Novodvorská Plaza. Vedle ČR Cinema City podniká v domovském Izraeli, v Maďarsku, Rumunsku a Bulharsku.   Nizozemská společnost Palace Cinemas na tuzemský trh vstoupila v roce 1999. Předloni vykázala společnost v ČR tržby 497 milionů a v roce 2008 měla tržby 528 milionů korun.   Multikina už několik let zásluhou rychlé expanze dominují tuzemskému trhu. Na celkové návštěvnosti českých kin se multikina předloni podílela 70 procenty. Tržby 24 multikin v roce 2009 vzrostly na 1,087 miliardy korun z 1,027 miliardy v roce 2008. Jejich návštěvnost se zvýšila na 8,67 milionu diváků v roce 2009 z 8,56 milionu o rok dřív.   Tuzemská kina za loňský rok vykážou nejvyšší tržby v historii. V jejich pokladnách od ledna do listopadu skončilo 1,413 miliardy korun, což je o 162 milionů korun více než za celý loňský rok, který byl z pohledu tržeb rekordní.     Přehled multikin v ČR       multikino  provozovatel  město  otevřeno  sálů/míst     Olympia  Palace Cinemas  Brno  13. října 1999  10/2248     Park Hostivař  Palace Cinemas  Praha  5. října 2000  8/1746     Slovanský dům  Palace Cinemas  Praha  7. prosince 2000  10/1852     Černý Most  CineStar  Praha  14. prosince 2000  8/1876     Ládví  Intersonic  Praha  1. května 2001  6/842     Galaxie (nová)  Cinema City  Praha  28. června 2001  9/1728     Velký Špalíček  Palace Cinemas  Brno  31. srpna 2001  7/1413     Futurum  CineStar  Hradec Králové  25. října 2001  8/1582     Nový Smíchov  Palace Cinemas  Praha  15. listopadu 2001  12/2726     Futurum  CineStar  Ostrava  16. listopadu 2001  8/2008     Čtyři Dvory  CineStar  České Budějovice  15. března 2002  8/1400     Anděl City  CineStar  Praha  18. července 2002  14/2242     Letňany  Palace Cinemas  Praha  18. října 2002  8/2239     Zličín  Cinema City  Praha  12. prosince 2002  10/1841     Flora  Cinema City  Praha  20. března 2003  9/2119     Olomouc City  CineStar  Olomouc  8. prosince 2005  7/982     Olympia  CineStar  Plzeň  9. února 2006  8/1514     uzavřeno od 3. prosince 2008 Novodvorská  Cinema City  Praha  23. března 2006  -     Grand  CineStar  Pardubice  7. prosince 2006  6/771     Bondy Centrum  CineStar  Mladá Boleslav  17. ledna 2008  4/565     Cinema City  Cinema City  Plzeň  27. března 2008  10/1720     Zlaté Jablko  Golden Apple  Zlín  15. května 2008  6/949     City Park  CineStar  Jihlava  23. října 2008  4/509     Nisa  CineStar  Liberec  31. října 2008  8/1249     AFI Palace  Cinema City  Pardubice  15. ledna 2009  8/988     Forum  Palace Cinemas  Ústí nad Labem  29. dubna 2010  5/674     Palace Cinemas  Palace Cinemas  Liberec  23. září 2010  5/876     Zdroj: Unie filmových distributorů   beh hab pvl fsl jw  