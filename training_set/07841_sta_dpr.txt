 Stavba D47 končí, poslední úsek bude zprovozněn do roka  --------------------    Ke zpravodajství: FOTO/aktuality   --------------------    Bohumín (Karvinsko) - Stavba dálnice D47, která se po dokončení stane součástí dálnice D1, se po sedmi letech blíží ke svému konci. Stavební dělníci v těchto dnech začali pokládat betonový povrch vozovky na posledním úseku komunikace mezi Bohumínem a hranicemi s Polskem. Ten by měl být do roka zprovozněn a napojen na polskou dálnici A1a. ČTK to dnes řekla mluvčí Ředitelství silnic a dálnic Martina Vápeníková.   "Nyní pracujeme na dokončení betonového povrchu dálnice. Následovat ale budou ještě další práce. Hotovo ještě není například odvodnění, protihlukové stěny, asfaltové povrchy na mostech a terénní úpravy. Do provozu by měl být dán celý poslední úsek na jaře příštího roku. Předpokládáme že v březnu," řekl dnes ČTK mluvčí společnosti Skanska Leoš Verner.   Vápeníková dodala, že ve stejném termínu by měla být dokončena i dálnice A1 na polské straně. "Přesné informace o postupu kolegů v Polsku nemáme. Podle těch posledních ale stíhají komunikaci dokončit v první polovině příštího roku," řekla.   Poslední úsek dálnice D47 vede z Bohumína k česko-polské státní hranici, kde se napojuje na budoucí polskou dálnici A1 do Katovic. Náklady na jeho realizaci dosahují téměř tří miliard korun. Součástí stavby v délce 6,13 kilometru je téměř 175 metrů dlouhý most přes řeku Olši a dvě úrovňové okružní křižovatky. Zajímavostí trasy je podle Vernera i zavěšená lávka pro pěší, která propojí Starý a Nový Bohumín. "Tento mostní objekt bude do budoucna dominantním prvkem města Bohumína," uvedl mluvčí.   O stavbě D47 se začalo konkrétně mluvit v roce 1963, o budoucí podobě dálnice jednali politici od počátku 90. let. Základní kámen stavby položil tehdejší premiér Miloš Zeman poprvé v roce 1998, podruhé o čtyři roky později. V té době měla dálnici stavět izraelská firma Housing and Construction za více než 100 miliard korun. Kolem stavby a jejího financování byla řada nejasností. V roce 2003 vláda Vladimíra Špidly dohodu s Izraelci zrušila. D47 pak začalo ze státních peněz stavět ŘSD o rok později.   David Moravec jpt  