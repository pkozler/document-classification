 Semily opět prodávají byty, nabídnou je nájemníkům  Semily 18. května (ČTK) - Město Semily připravilo letos prodej pěti domů se zhruba 50 byty, nepůjdou ale do dražby, nabídnout je chce přednostně nájemníkům za zhruba 120.000 až 620.000 korun podle velikosti. Radnice počítá za prodej bytů s příjmem kolem sedmi milionů korun, nechce ale prodávat za každou cenu. Pokud se nepodaří najít kupce pro všechny byty v domě, prodej se neuskuteční, řekla dnes novinářům místostarostka Lena Mlejnková.   Město neprodává přímo byty, ale podíly na domech, které mají od šesti do 18 bytů. "S prodejem domů, které teď nabízíme, počítala už koncepce schválená v roce 1995," řekla Mlejnková. Podle původních plánů se měly podíly, o něž nájemníci nebudou mít zájem, nabídnout v dražbě, od toho ale zastupitelé upustili.   Prodávat se bude ve třech kolech. V prvním dostanou nabídku přímo nájemníci bytu, zájem mohou projevit i rodinní příslušníci (rodiče nebo děti). Těm, kdo o byty budou mít zájem a složí deset procent ceny, nabídne město ve druhém kole podíly, o něž nikdo neprojevil zájem. "Pokud se ani pak nepodaří podíly prodat, město je nabídne do volného prodeje obálkovou metodou. Stejně bude prodávat i volné byty v domech," popsala způsob prodeje Mlejnková.   Devítitisícové Semily už většinu bytového fondu v minulých letech prodaly, nejvíce ještě v 90. letech minulého století. V roce 1995 vlastnilo město 1100 bytů, dnes jich má zhruba 650. "Z toho ale 63 bytů je nových, postavených se státní dotací," řekla místostarostka. Ty město prodávat nebude. Za posledních 20 let prodeje bytů městu přinesly zhruba 75 milionů korun, které radnice použila na investice.   ivc mol  