 Klaus podepsal zákon řešící určování nájmů po konci regulace  Praha 12. května (ČTK) - Prezident Václav Klaus podepsal novelu občanského zákoníku upravující postup po skončení regulace nájemného. ČTK to dnes sdělil prezidentův mluvčí Radim Ochvat. Při sporu nájemníka a majitele činži určí soud.   Novela uvádí, že pokud se nájemník s majitelem na nájmu nedohodne, může pronajímatel písemně navrhnout zvýšení nájemného. Když s tím obyvatel bytu nebude souhlasit, bude se moci majitel obrátit na soud. Soud by měl nájemné určit.   Soudy by měly stanovovat nájemné v místě a čase obvyklé. Ministerstvo pro místní rozvoj k tomu připravuje cenové mapy, část je jich už hotová.   S loňským rokem skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Novela také omezuje ve schválené verzi přechod nájmu na dědice po smrti nájemníka na dva roky. Během této doby musí nový nájemce vyřešit svou bytovou situaci novou dohodou s pronajímatelem, nebo změnou bydlení. Sociální klauzule ale vyjímá z dvouletého omezení osoby starší 70 let a nezletilé.   Předloha dále mimo jiné stanoví nájemci povinnost hlásit počet lidí žijících v bytě a více údajů o nich. Pronajímatel bude mít právo požadovat, aby v bytě žil jen počet osob přiměřený jeho velikosti. Novela prakticky ruší služební byty.   dnv jw  