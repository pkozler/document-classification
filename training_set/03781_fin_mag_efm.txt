 ING: Jedničkáři z matematiky se k penězům chovají zodpovědněji  --------------------    Ke zpravodajství: GRAFIKA; ilustrační FOTO ve Fotobance  ID foto:  FO02092992    --------------------    Praha 4. května (ČTK) - Češi s jedničkami a dvojkami z matematiky se k osobním financím chovají zodpovědněji než 'trojkaři'. Vyplývá to z březnového průzkumu ING Investment Management mezi 512 respondenty. Zjištění odpovídá i závěrům mezinárodních studií, podle nichž země, kde lidé dosahují lepších výsledků v matematických dovednostech a zároveň prokazují vyšší míru finanční gramotnosti, mají také vyšší úspory.   Podle průzkumu Češi, kteří měli dobré známky z matematiky, mívají jak vyšší příjmy, tak i zodpovědnost a rozumněji nakládají s penězi. Na 82 procent z těch, kteří mají nadprůměrné příjmy, mělo z matematiky jedničku nebo dvojku. Více než polovinu z těchto nadprůměrně vydělávajících tvoří 'jedničkáři', kteří měli matematiku i na střední škole. Na 39 procent 'jedničkářů' má dostatečné finanční rezervy, proti 20 procentům 'trojkařů'.   "Aniž bychom chtěli podceňovat humanitní předměty, náš výzkum potvrdil, že z hlediska finanční gramotnosti a správného rozhodování v oblasti osobních financí se kvalitní studium matematiky ukazuje jako velice důležité. Možná je to dobré zjištění pro ty, kteří podporují obnovení povinné maturitní zkoušky z tohoto předmětu a zavedení výuky osobních financí do výuky na českých školách," uvedl obchodní ředitel ING IM Miloš Filip.   Recese podle průzkumu přiměla většinu lidí více spořit. Přesto by zhruba dvě třetiny z nich při ztrátě příjmu vydržely se svými úsporami jen tři měsíce či méně. "Člověk by měl optimálně disponovat takovými úsporami, aby v případě výpadku příjmu dokázal financovat své základní potřeby po dobu alespoň čtyř až šesti měsíců. K této hranici se podle našeho průzkumu nedostanou plné dvě třetiny Čechů. Zcela bez úspor je potom 18 procent z nich," dodal Filip.   Podle dalšího průzkumu, uskutečněného v lednu nizozemskou centrálou ING Group v deseti zemích čtyř kontinentů, disponuje úsporami na tři a méně měsíců v průměru 65 procent lidí. V ČR je to 68 procent. Například v USA nemá úspory na ani jeden měsíc dokonce 48 procent obyvatel.   Češi se přitom vyjadřují v reakci na ekonomickou recesi z pohledu možných úspor na straně výdajů racionálně. Celých 37 procent míní, že je krize naučila méně utrácet za zbytečnosti, 27 procent si uvědomilo potřebu více šetřit kvůli nezaměstnanosti a 15 procent pak díky intenzívní mediální diskusi o penzijní reformě.   fd dvd  