 Írán pozval EU, Čínu i další země na prohlídku jaderných zařízení  Vídeň 3. ledna (ČTK) - Írán pozval Rusko, Čínu, Evropskou unii a své spojence mezi arabskými zeměmi a v rozvojovém světě na prohlídku svých jaderných zařízení. Podle agentury AP je cílem Teheránu zvýšit tímto krokem podporu země před novým kolem jednání o íránském jaderném programu.   V dopise ze 27. prosince Írán navrhuje jako termín na prohlídku a setkání s "vysoce postavenými činiteli" víkend 15. a 16. ledna. Dopis, který neobsahuje příliš podrobností, byl podle jednoho z diplomatů odeslán Rusku, Číně, Egyptu, skupině nezúčastněných zemí v rámci Mezinárodní agentury pro atomovou energii (IAEA), Kubě, členům Ligy arabských států a Maďarsku, které nyní předsedá EU. Spojené státy prý pozvány nebyly.   Dopis neuvádí, proč nabídka přišla zrovna nyní - několik týdnů předtím než bude Írán pokračovat v rozhovorech se šesti mocnostmi. Nové kolo rozhovorů mezi Teheránem, stálými členy Rady bezpečnosti OSN a Německem by mělo začít na konci ledna pravděpodobně v Istanbulu. Zatím poslední kolo jednání se uskutečnilo začátkem prosince loňského roku v Ženevě, žádné zásadní výsledky však nepřineslo.   Spojené státy a jejich spojenci podezřívají Írán z tajných plánů na výrobu jaderných zbraní. Teherán to popírá a tvrdí, že jeho jaderný program je pouze mírový. Napětí zvyšuje i to, že Írán svůj jaderný program rozvíjí v tajnosti a odmítá spolupracovat s IAEA.   mtw zpt  