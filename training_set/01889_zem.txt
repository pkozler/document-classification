 V Chlumanech vznikla květinová a bylinková zahrada  Chlumany (Prachaticko) 4. května (ČTK) - Uprostřed vyhlášeného pěstitelského střediska v podhůří Šumavy, obci Chlumany, vznikla unikátní dvouhektarová květinová a bylinková zahrada. Pěstují se tady desítky druhů léčivých rostlin, bylin a květin, zahrada bude produkovat i sazenice a sezonní plody, sdělila ČTK starostka obce Ivana Vlková. Obec zahradu založila na základě úspěšných farmářských trhů.   Chlumany chtěly na trzích rozšířit nabídku dosud nabízených tradičních potravin o čerstvě nařezané květiny a bylinky. Zahrada nebude nabízet své výpěstky jen na trzích. Lidé si do ní budou moci během sezony chodit pro bylinky, květiny nebo sazenice. Kromě svých výpěstků chce zahrada nabízet produkty pěstitelů z okolí a lidových řemeslníků.   "Ukázkové bylinkové zahrady bývají na zámcích nebo v klášterech. Naše zahrada bude specifická tím, že tu rostliny nebudou jen na ukázku, ale budou se prodávat," podotkla Vlková.   Od května do října může být zahrada i cílem turistů. Návštěvníci tu kromě rostlin uvidí i některé prvky ekologické zahrady, například hmyzí dům či vrbovou chýši. Je tady také místo pro pořádání přednášek a kurzů o bylinkách a léčivkách. "Kromě tradiční české květeny, bylin a léčivek z venkovských zahrádek poznají návštěvníci zahrady i méně známé byliny z oblasti Středomoří," uvedla Vlková. Dozví se také, na co se bylinky hodí.   Zahradu obec zřídila na pozemku, který má dlouhodobě pronajatý. Náklady na její vybudování se pohybovaly kolem 100.000 korun. O zahradu se budou starat dva lidé.   Obec Chlumany s více než 300 obyvatel leží v nadmořské výšce 528 metrů. Díky příznivým klimatickým podmínkám a kvalitní půdě patří k vyhlášeným pěstitelským střediskům. Oblast je známa pěstováním třešní, jablek, švestek nebo brambor. První písemné zmínky o obci pocházejí z roku 1383.   kpe jpt  