 Tvůrce poděbradského lázeňství Bouček zemřel před 85 lety  Praha 21. května (ČTK) - Jeho zásluhou vytryskl v Poděbradech na začátku 20. století silný minerální pramen. Lékař Bohumil Bouček posléze zorganizoval stavbu lázeňské budovy a osmnáct let zde působil jako první lékař. Lidmi nazývaný lidumil, podílel se i na společenském životě tohoto města. Jeho přičiněním vyrostly Poděbrady v jedny z nejznámějších lázní v České republice. Zemřel 22. května 1926.    Nalezení minerálního pramene v Poděbradech předcházel nedostatek dobré pitné vody. Za tímto účelem povolali proutkaře, který označil silný pramen na zámeckém nádvoří v hloubce asi 30 metrů. Začali vrtat, a když se voda neobjevovala, nechal majitel panství práce zastavit. Bouček jej však přesvědčil, aby vrtali dál, a nakonec narazili v hloubce 96 metrů na mocný pramen výborné alkalické kyselky. Bouček jej ihned začal využívat lékařsky při léčení nejrůznějších nemocí.   Dobré výsledky byly u nemocí žaludku, cukrovky a u nemocí srdce. Na tomto základě se otevřely lázně, kde se léčilo pitím a koupelemi. V roce 1908 do nich Bouček přivedl první pacienty.   V letech 1884 až 1906 byl Bouček též členem místní školní rady a prosazoval moderní názory zdravotnické a hygienické. Sledoval váhu a výšku školní mládeže, propagoval hygienu bydlení, správnou životosprávu, tělesnou výchovu ve školách a vycházky s dětmi do přírody, kritizoval hygienické poměry na železnici.   Své budoucí povolání poznal Bouček již od mládí v rodině -  narodil se 5. ledna 1850 jako páté z deseti dětí poděbradského lékaře.   jb sat  