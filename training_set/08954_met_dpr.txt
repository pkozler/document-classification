 Dopravu k Krušných horách mohou komplikovat mlhy  Ústí nad Labem 10. ledna (ČTK) - V Krušných horách mohou dopravu komplikovat mlhy. Silničáři před nimi varují i řidiče, kteří budou hory překonávat po dálnici D8. Snížená je viditelnost od 64. kilometru dálnice na Ústecku až k hranicím s Německem. Vyplývá to z informací Ředitelství silnic a dálnic. Po ránu a k večeru se zejména na horách může podle meteorologů tvořit náledí.   Provoz na dálnici D8 omezilo ve směru od Lovosic odstavené auto v levém pruhu. Asi na 31. kilometru zůstalo stát po srdeční nevolnosti řidiče, silničáři ho označili výstražnou šipkou. Vozidlo by měli odstranit kolem 8:30.   V Ústeckém kraji bude dnes oblačno až zataženo. V nadmořské výšce nad 500 metrů bude sněžit, v nižších polohách bude ojediněle padat déšť nebo déšť se sněhem. Podle ústecké pobočky Českého hydrometeorologického ústavu je třeba na horách čekat i mrznoucí mlhy.   Teploty odpoledne vystoupají až čtyři stupně Celsia nad bod mrazu, na horách se budou pohybovat mezi nulou a minus třemi stupni Celsia. Bude vát slabý severozápadní, postupně proměnlivý vítr o rychlosti do tří metrů za sekundu.   van mol  