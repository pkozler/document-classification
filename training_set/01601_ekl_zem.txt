 Táborská botanická zahrada vystaví kaktusy a ukáže práci včelařů  Tábor 26. května (ČTK) - Nejen stovky kaktusů a sukulentů mohou návštěvníci vidět od pátku do pondělí na výstavě v táborské botanické zahradě. Pořadatelé připravili na první dva dny akce také Táborské medobraní. Při něm lidé uvidí ukázky práce včelařů, řekl ČTK ředitel botanické zahrady Radoslav Kacerovský.   Zatímco výstava kaktusů a sukulentů má v Táboře dlouholetou tradici, medobraní se uskuteční poprvé. "Chceme lidem přiblížit práci včelařů a trochu tento koníček propagovat," uvedl Kacerovský.   Návštěvníci proto například uvidí odvíčkování plástů nebo vytáčení medu. "A také samozřejmě včelaři mohou zájemcům sdělit různé informace o chovu nebo o výrobě medu," řekl ředitel botanické zahrady. Táborské medobraní se uskuteční v pátek a v sobotu vždy od 09:00.   Výstava kaktusů a sukulentů začíná také v pátek, ale potrvá až do pondělí. Lidé většinou uvidí menší druhy těchto rostlin. Klub kaktusářů, který výstavu pořádá, bude ukazovat své výpěstky ve speciálně sestaveném skleníku. "Většina kaktusů, které u nás budou, je právě v období květu," řekl Kacerovský.   Návštěvníci si mohou některé z vystavených kaktusů koupit. Výstava se v Táboře koná už více než 40 let a pokaždé se na kaktusy a sukulenty přijde podívat několik stovek lidí.   České kaktusářství má dlouholetou tradici a tuzemští kaktusáři prý měli v zahraničí vždy velmi dobrou pověst. Jeden z prvních velkých znalců a dovozců kaktusů byl cestovatel Alberto Vojtěch Fryč, který z Jižní a Severní Ameriky kaktusy vozil, a dokonce popsal i nové druhy, uvedl Devera.   Nyní jezdí čeští kaktusáři pro rostliny především do Peru, Chile a Bolívie, dříve bylo jejich častým cílem Mexiko. Do dneška tam botanici objevují nové druhy rostlin.   rek snm  