 Dvacet nových pražských ulic dostalo od rady jména  Praha 11. ledna (ČTK) - Radní města dnes vybrali jména pro 20 nových pražských ulic. V Kunraticích tak budou mít například ulici Královny Žofie, v Hájích pak Loosovu ulici podle slavného architekta. Jedna z ulic v Praze 14 se bude jmenovat podle prvního vojenského letce české národnosti Rudolfa Holeky. Pětici ulic v Březinevsi rada pojmenovala podle ptačích druhů, v Křeslicích zase bude Medová a Ocúnová ulice.   Jména nových ulic vybírá místopisná komise magistrátu, jejich definitivní název musí schválit rada města.   Podle radního pro kulturu a cestovní ruch Lukáše Kauckého (ČSSD) přibude ročně v hlavním městě asi sto nových ulic. Náměty na jejich jména prý přicházejí zpravidla od stavebních nebo projekčních firem, městských částí a občanských sdružení.     Seznam nových ulic v městských částech Prahy:     MČ Praha 11, Háje:   - Letzelova (Jan Letzel, 1880 - 1925, český stavitel a architekt, působil mnoho let v Japonsku, autor m.j. Pavilonu průmyslové výstavy v Hirošimě známého dnes jako Atomový dóm)   - Loosova (Adolf Loos, 1870 - 1933, německý architekt, klasik moderní architektury. Zanechal svá díla v Rakousku, v Čechách, na Moravě, ve Švýcarsku a jinde)     MČ Praha - Kunratice:   - Královny Žofie (Žofie Bavorská, 1376 - 1425, druhá manželka krále Václava IV, pocházela z Bavorska z rodu Wittelsbachů, zemřela a je pochována v Bratislavě)     MČ Praha 6, Dejvice:   - Nad Dubovým mlýnem (Pojmenování podle polohy komunikace nad historickým objektem mlýna postaveného v barokním slohu na Šáreckém potoce)     MČ Praha - Přední Kopanina:   - U třešňového sadu     MČ Praha - Troja:   - Pod Palírkou (Název podle nedaleké usedlosti Palírka)     MČ Praha - Březiněves:   - K Březiněvsi   - Vlaštovčí   - Sýkorčí   - Pěnkaví   - Vrabčí   - Kosí     MČ Praha 14, Černý Most:   - Rudolfa Holeky (Gen. Rudolf Holeka, 1883 - 1946, první vojenský letec české národnosti, jako letec prožil I. světovou válku, v době první Československé republiky byl činný ve vysokých funkcích vojenského letectva)   - Truhlářova (Plk. i.m. František Truhlář, 1917 - 1946, příslušník 311., později 312. československé perutě ve Velké Británii, dvakrát těžce zraněn, zahynul při letecké havárii)     MČ Praha - Dolní Počernice:   - Madarova (MUDr. Zdeněk Madar, 1897 - 1954, zejména v místě oblíbený lékař, který celý život působil v obci, spolupracoval s místní organizací Červeného kříže, s oddílem kopané a oddílem hokeje. Po 2. světové válce pracoval ve zdravotní komisi MNV)     MČ Praha 21, Újezd nad Lesy:   - Načeradecká   - Nahořanská     MČ Praha - Koloděje:   - Na mezi     MČ Praha - Křeslice:   - Medová   - Ocúnová     bns mhm  