 Pražští školáci jezdí na výlety, školy v přírodě i do zahraničí  Praha 8. května (ČTK) - Pražští školáci stále vyrážejí na školy v přírodě a krátké školní výlety, větší zájem je ale o jazykové pobyty v zahraničí. Na ty děti vyjíždějí v průběhu celého roku, přispívají na ně i městské části. Vyplývá to z ankety ČTK. Zatímco v některých českých regionech hraje významnou roli finanční stránka výletů, pražští rodiče cenu zpravidla tolik neřeší.   "Jezdíme každý rok s každou třídou na lyžařský výcvik a také na každoroční výměnné pobyty do zahraničí," uvedla ředitelka pražské jazykové ZŠ Kladská Kateřina Vávrová s tím, že na konci roku jezdí třídy také na tří až pětidenní výlety. Pokud prý jedou na školu v přírodě, je to vždy spojeno s projektovým vyučováním. Na zahraniční pobyty navíc získávají část peněz od druhé městské části, z německého velvyslanectví nebo z Česko-německého fondu budoucnosti. Rodiče prý navíc nemají problém výjezdy zaplatit, protože vidí, nakolik je taková cesta pro dítě přínosná.   Podobná je situace i na pražské Základní a mateřské škole Červený Vrch na Praze 6. Děti jezdí jak na školy v přírodě, tak na krátké školní výlety. Kvůli zlepšení angličtiny ale část žáků vyjede každý rok také na týden až deset dní do britských rodin, městská část přispěje každému dítěti 6000 korun. "Nesetkala jsem se s tím, že by někdo nechtěl jet z důvodů finančních," řekla ČTK ředitelka školy Jana Matoušová.   "Kdyby byly školy v přírodě trochu levnější, brala bych je i častěji než jen jednou do roka, aby se děti nadýchaly čerstvého vzduchu," myslí si také maminka školaček ze základní školy na Praze 4. Za týdenní pobyt své dcery v Krkonoších zaplatila 2500 korun.   Některé pražské radnice proto pro děti ze svých městských obvodů zakoupily hotely, do kterých žáci na školy v přírodě jezdí. Například Praha 10 v roce 2008 pořídila Horský hotel na Černé hoře v Krkonoších. "Hotel leží v nadmořské výšce 1170 metrů. Zatímco v Praze se topíme v době inverzí v mlze a kouři, hory vítají děti zdravým horským povětřím," řekl ČTK mluvčí desáté městské části Jan Charvát. Praha 10 dětem pobyt na horách dotuje, za týdenní až čtrnáctidenní pobyt rodiče zaplatí pouze od 800 do 1000 korun.   Do vlastního zařízení děti posílá také Praha 4, nuselská radnice na tyto účely pořídila před dvěma lety v Krkonoších chatu Vápenka. "Zájem o ni stále je, protože je cena nižší než v jiných zařízeních. Děti jsou tam moc spokojené," pochvaluje si chatu místostarostka Ivana Staňková (ODS).   kli cap pba  