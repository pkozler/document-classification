 V USA kvůli drahé ropě a asfaltu chybí peníze na opravy silnic  New York 24. května (zpravodaj ČTK) - Drahá ropa a asfalt ve Spojených státech výrazně prodražují opravy silnic. Na řadě míst proto na ně již chybějí peníze. Úředníci se proto obávají, že se silnice budou rozpadat rychleji, než je budou schopni opravovat. Ve špatném stavu je přitom zhruba čtvrtina amerických silnic. Narušený povrch pro americké motoristy v průměru znamená asi 400 dolarů (6880 korun) na opravách auta ročně, napsal deník The Daily.   Na americkém středozápadě a severovýchodě navíc situaci zhoršila letošní neobvykle drsná zima. Ve Steubenově okrese na západě státu New Yorku tak jsou díry a praskliny na téměř 5000 kilometrech silnic. „Cesty se slušným povrchem, kterým hrozí zhoršení na špatné, je hodně. Jestli ceny (asfaltu a ropy) zůstanou nahoře a rozpočty dole, ztratíme nad tím kontrolu,“ říká Vincent Spagnoletti, který v okrese řídí veřejné stavby.   Jen ve státu New York přitom od začátku letošního roku vzrostla cena tuny asfaltu ze 485 dolarů (asi 8340 korun) v lednu na 576 dolarů (zhruba 9900 korun) v květnu. Za poslední čtyři roky se přitom zvýšila o 71 procent. Cena barelu ropy od ledna vzrostla ze zhruba 88 dolarů na asi 100 dolarů. Ještě před čtyřmi roky přitom barel stál 55 dolarů.   Ve Steubenově okrsku to znamená, že plánované náklady na opravu 150 kilometrů silnic od února jen kvůli zdražení asfaltu vzrostly o 392.000 na téměř 4,2 milionu dolarů. Předpokládané útraty za palivo se pak zvýšily z 825.000 dolarů na 1,1 milionu dolarů.   Místní úřady zvažují, že z úsporných důvodů jeden asi sedmikilometrový úsek nebudou opravovat a místo toho obrousí povrch na štěrk. K podobnému řešení přistoupili už v roce 2009 v Michiganu. Nedávné zvýšení cen asfaltu a pohonných hmot tam přitom dále zhoršilo situaci.   "Co se týče nápravy zhoršujícího se stavu silnic, děláme tady Michiganu všechno úplně špatně. Dáváme náplasti na místa, kde jsme měli provést náročnou chirurgickou operaci," podotkl Keith Ledbetter z Michiganské asociace pro infrastrukturu a dopravu.   Podle některých firem z oboru ale nakonec možná současný nárůst cen asfaltu nebude pro místní samosprávy tak kritický jako poslední citelné zvýšení v roce 2008. Úřady tehdy musely rušit mnoho staveb. Nyní prý ale dodavatelé budou ochotní jít s cenou dolů. Veřejné zakázky jsou totiž v ekonomice jen pomalu se sbírající z recese často jejich jedinou na obživu.   fcz vju  