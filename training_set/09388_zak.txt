 Muž z Přerova vykradl byt svým hostům během Silvestra  Přerov 3. ledna (ČTK) - Spánku svých hostů během silvestrovské noci využil třiatřicetiletý muž z Přerova k vykradení jejich bytu. Pozvaným manželům, kteří navíc patřili do jeho rodiny, odcizil věci v hodnotě 21.500 korun. Podle policistů jde o ojedinělý případ, informovala dnes ČTK přerovská policejní mluvčí Miluše Zajícová. Muž je podezřelý z krádeže a porušování domovní svobody, za které mu hrozí až tři roky vězení.   Spícím manželům na Silvestra nejprve odcizil klíče a poté se vydal do jejich bytu. "Celý ho prohledal a odcizil videokameru, digitální budík, klíče od osobního vozidla, fotoaparát, manikúry, kosmetiku, cibulové kapesní hodinky, zlaté šperky, vystřelovací nůž a finanční hotovost," uvedla mluvčí s tím, že věci poté uschoval ve sklepě svého domu.   Manželský pár na krádež přišel po návratu domů. Okradený muž nejprve kontaktoval čtyřiadvacetiletou ženu, která s pachatelem bydlí. Ta část odcizených věcí ve sklepě nalezla. "Většinou se stává, že pachatelé okradou přímo návštěvu. Ale s tím, aby někdo vytahoval klíče z kapes a šel během jejich spánku vykrást byt, se nesetkáváme," doplnila mluvčí.   Muž byl podle policie již v minulosti za majetkovou trestnou činnost odsouzen.   ftv sap  