 Nezaměstnanost v Praze v dubnu mírně klesla na čtyři procenta  --------------------    Ke zpravodajství: GRAFIKA   --------------------    Praha 9. května (ČTK) - Dubnová míra nezaměstnanosti v Praze po čtyřech měsících stagnace po sobě mírně klesla. Snížila se o 0,1 procentního bodu na čtyři procenta. Počet nezaměstnaných v hlavním městě proti březnu klesl o 609 na 33.104 osob, z toho jich mohlo do práce nastoupit okamžitě 31.551. Počet volných pracovních míst se naopak zvýšil. Vyplývá to z dnes zveřejněných údajů ministerstva práce a sociálních věcí (MPSV).   Praha si tak zachovává spolu s okresem Praha-Západ přední místo mezi regiony s nejnižší nezaměstnaností. Nižší podíl lidí bez práce byl jen v okrese Praha-východ, kde činila míra nezaměstnanosti 3,8 procenta.   Nezaměstnanost byla v metropoli v dubnu vyšší mezi ženami. U žen byla její míra 4,6 procenta, u mužů 3,6 procenta. Na podporu v nezaměstnanosti mělo v Praze ve čtvrtém letošním měsíci nárok 9921 lidí, o 476 méně než v březnu.   Počet volných pracovních míst v Praze v dubnu meziměsíčně vzrostl o 368 na 6299. Rostl již třetí měsíc za sebou. Počet volných míst se zvýšil i v celé České republice. Na konci dubna jich bylo 36.053, o 2122 více než v březnu. Na jedno volné pracovní místo v Praze připadalo 5,26 uchazeče o práci, v celé ČR to bylo 14,3 zájemce o práci.   Celorepublikově míra nezaměstnanosti klesá již od konce ledna, v dubnu byla na úrovni 8,6 procenta. Úřady práce evidovaly na konci čtvrtého měsíce v celé České republice 513.842 uchazečů o zaměstnání, což bylo o 33.920 méně než měsíc předtím.   vrk dvd  