 Kim Čong-il prý rodinné nástupnictví ve vedení KLDR nechtěl  Soul 28. ledna (ČTK) - Severokorejský vůdce Kim Čong-il byl údajně proti tomu, aby zemi nadále vedla rodinná dynastie již ve třetí generaci. Nakonec ale stejně jmenoval nejmladšího syna svým dědicem, aby zachoval v zemi stabilitu, prohlásil v rozhovoru pro japonský tisk nejstarší Kimův syn Kim Čong-nam.   Kim Čong-il připravuje svou zemi na změnu ve vedení, v němž by ho měl jednou vystřídat Kim Čong-un. Právě s těmito přípravami někteří analytikové spojují loňské dva násilné incidenty namířené proti Jižní Koreji, mělo jít o snahu ukázat udatnost budoucího vůdce severokorejské armádě a podpořit opodstatněnost jeho výběru do čela země.   Dědické nástupnictví "není v souladu se socialismem a můj otec byl proti tomu," citoval deník Tokio šimbun Kim Jong-nama, který mu poskytl rozhovor v polovině ledna v nejmenovaném jihočínském městě. "Já to chápu tak, že (následnictví) má stabilizovat vnitřní systém. Nestabilní Severní Korea vede k nestabilitě v regionu," prohlásil Kim, který byl původně označován za možného nástupce.   Předpokládá se, že Kim upadl v nemilost poté, co ztrapnil severokorejské vedení v roce 2001, kdy byl zadržen při pokusu vstoupit na území Japonska s falešným pasem. Řekl tehdy, že chce navštívit tokijský Disneyland. Má nálepku playboye a jeho oblibou jsou kasina. Blízký je mu povalečský život, pětihvězdičkové hotely i drahé restaurace. Hodně času tráví v pevninské Číně nebo v Macau, které je hráčským centrem Asie.   Kim Čong-nam nicméně prohlašuje, že chce, aby se jeho nevlastní bratr "stal vůdcem, jehož bude lid respektovat". "Chci, aby převzal velké dílo, jež vykonal můj otec. Chci, aby obohatil život lidí. To jsou moje nejupřímnější přání pro mého bratra. Neznamenají výzvu nebo kritiku," řekl.   Odmítl se nicméně vyjádřit ke zdravotnímu stavu svého otce, kterého pravděpodobně v roce 2008 stihla mozková mrtvice. Připustil však, že je stále v kontaktu se členy rodiny.   Podle něho síla KLDR vychází z jaderných zbraní. A vzhledem k negativnímu vztahu Severní Koreje se Spojenými státy je velmi nepravděpodobné, že by se svého jaderného programu vzdala.   Rozhovor byl zveřejněn v době, kdy Jižní Korea kývla na nabídku Pchjongjangu uspořádat rozhovory; KLDR navíc nabídla jednání na parlamentní úrovni - tuto nabídku ale Soul odmítl. Americký vyslanec jedná o Severní Koreji v Číně, v Soulu zase jednají jaderní vyslanci Ruska a Jižní Koreje.   hit hej  