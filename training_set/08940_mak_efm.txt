 Coface očekává zpomalení růstu globální ekonomiky na 3,4 procenta  Praha 20. ledna (ČTK) - Společnost Coface, která se zabývá pojištěním pohledávek, hodnocením bonity podniků, správou a inkasem pohledávek a factoringem, očekává v letošním roce zpomalení růstu globální ekonomiky na 3,4 procenta ze čtyř procent v roce 2010. Snížení růstu by se však téměř nemělo dotknout platební morálky firem, uvedla dnes firma v tiskové zprávě.   Mezi hlavní příčiny zpomalení světové ekonomiky řadí Coface pokles dluhu soukromého sektoru, omezování veřejných výdajů v Evropě, nárůst cen surovin a zpomalování nárůstu globální obchodní výměny. Ve vyspělých ekonomikách růst HDP poklesne podle odhadů Coface na 1,8 procenta z loňských 2,3 procenta, z toho ekonomika eurozóny poroste o 1,4 procenta.   Jako vítěze krize Coface označila ve své predikci rozvíjející se ekonomiky, kde růst HDP klesne na 6,2 procenta z loňských 6,7 procenta. "Oproti vyspělým ekonomikám nenesou zátěž vysokého zadlužení domácností, které vyústilo v krizi státních dluhů. Ale ani rozvíjející se ekonomiky nejsou imunní k vlně problémů se zadlužením domácností," uvádí společnost.   Statistiky společnosti rovněž ukazují, že riziko možného vývoje krize s dvojím dnem se snižuje. V roce 2009 Coface totiž zvýšil rating pro 23 zemí a snížil pro 47 zemí. V roce 2010 už zvýšil rating pro 47 zemí a snížil jen pro 6.   "Zatímco platební morálka v rozvíjejících se ekonomikách se v průběhu krize výrazně nezměnila, ve vyspělých ekonomikách se zhoršila. Pouze 9 z 28 hodnocených vyspělých zemí již dosáhlo na předkrizovou úroveň Coface ratingu zemí," uvedl Coface.     Coface byla založena v roce 1946 a je dceřinou společností francouzské finanční instituce Natixis. Služeb Coface využívá přes 45 procent z 500 největších světových korporací. V Česku společnost působí od roku 1991.   sos vju  