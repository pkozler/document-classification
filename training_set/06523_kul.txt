 Böhm: Projekt knihovny podle Kaplického je mimo hru  --------------------    Ke zpravodajství: FOTO ve Fotobance  ID foto: P201101030429201, P201101030428101, P201101030441501, P201101030438801   --------------------    Praha 5. ledna (ČTK) - Projekt architekta Jana Kaplického na novostavbu Národní knihovny (NK) je mimo hru, řekl dnes v rozhovoru s ČTK nový ředitel NK Tomáš Böhm. Návrh Kaplického blobu se mu sice líbil, tvrdí ale, že v současné době nejsou na novostavbu peníze a knihovna potřebuje řešit především skladovací kapacity. O novostavbě by bylo podle Böhma možné uvažovat třeba za pět až deset let, budova by však sloužila i dalším kulturním institucím a byla by na ni pravděpodobně vyhlášena nová soutěž.   Originální architektonický projekt podle vize Kaplického z roku 2007 kritizoval prezident Václav Klaus a někteří pražští politici. Z jeho realizace nakonec sešlo a Národní knihovna se vydala cestou revitalizace barokního Klementina a dostavby depozitáře v Hostivaři. Celkem by měly práce, které mají skončit v roce 2015, stát téměř tři miliardy korun, což je zhruba stejně, kolik by podle některých stála novostavba.   Kritici současné revitalizace minulému řediteli knihovny Pavlu Hazukovi vyčítali, že nedostatečně komunikoval, nebyla například jasná vize revitalizace ani její rozpočet. Nový ředitel Tomáš Böhm nyní prohlašuje, že není vyloučeno, že přehodnotí některé investiční kroky bývalého vedení. Projekt revitalizace a dostavby depozitářů ale nezastaví, řekl ČTK.   "Nemyslím si, že by mohlo dojít k zastavení projektu revitalizace, ale mohlo by dojít k určitým přehodnocením," řekl Böhm ČTK. Pozměnit by se mohl například postup jednotlivých stavebních úprav, změnit by se mohlo i využití některých prostor.   Böhm nebude zadávat nový audit, chce vycházet z toho, který nedávno nechalo zpracovat ministerstvo kultury. "Chci se ještě více podívat na podmínky výběrových řízení a na celkový záměr revitalizace Klementina," doplnil Böhm. Ředitel se zatím seznámil s hlavními závěry auditu, prý tam jsou věci, které "vyvolávají pozornost", nicméně nejsou natolik závažné, aby například zavdávaly podnět k trestnímu stíhání.   Hazuka byl kritizován také za to, že zrušil poradní sbor, v němž zasedli mimo jiné renomovaní architekti. Ti mu radili, aby vyhlásil architektonickou soutěž na vizi revitalizace Klementina. Vadilo jim, že firma Metrostav vyhrála výběrové řízení na základě ceny zakázky, nikoliv její kvality. Böhm nyní tvrdí, že uvažuje o znovuobnovení podobného poradního orgánu. "Myslím, že takový poradní orgán by měl existovat, a mým záměrem je jeho obnovení," řekl Böhm.   Ředitel Böhm chce knihovnu více otevřít veřejnosti, zmodernizovat její webové stránky a pokračovat v digitalizaci knižního fondu. Böhm zatím neuvažuje o konkrétních personálních změnách na vedoucích pozicích, ale nevylučuje je. "Může dojít k tomu, že na základě prověření některých záležitostí s některými vedoucími pracovníky nenalezneme společnou řeč a budeme muset uvažovat o změně," řekl Böhm.   K loňskému roku knihovna kvůli šetření zrušila 40 pracovních úvazků na dobu určitou a rozhodla o osmiprocentním snížení platů. Podle Böhma by to nemělo ohrozit chod knihovny, s knihovnickými odbory už prý začal jednat.   Böhm dnes převzal oficiálně úřad od svého předchůdce Pavla Hazuky. Funkce, do níž ho 28. prosince jmenoval ministr Jiří Besser (za TOP 09) se ale ujal už před dvěma dny.   Hazuka se stal ředitelem knihovny v roce 2008. Bez výběrového řízení ho jmenoval tehdejší ministr kultury Václav Jehlička (tenkrát KDU-ČSL). Nahradil jím předchozího šéfa knihovny Vlastimila Ježka, který prosazoval Kaplického novostavbu.   Leona Matušková Heczková vit  