 V Tunisku byla jmenována nová vláda, nepokoje pokračují  --------------------    Ke zpravodajství: FOTO/aktuality   Aktualizovali jsme v 1.a  8. odstavci po zveřejnění nové bilance mrtvých a informovali ve 13. odstavci o smrti francouzského reportéra.   --------------------    Tunis 17. ledna (ČTK) - Tuniský premiér Muhammad Ghannúší dnes oznámil složení přechodné vlády, do které byli jmenováni také zástupci opozice. Na klíčových postech ale zůstali členové vlády uprchlého prezidenta Zína Abidína bina Alího a část opozice označila složení nového kabinetu za "maškarádu". Bin Alí v pátek ze země utekl po několikatýdenních nepokojích, které v ulicích hlavního města pokračovaly i dnes. Podle nejnovější vládní bilance si dosud vyžádaly nejméně 78 mrtvých.   Z bin Alího vlády si své posty udrželi ministři vnitra, obrany, financí a zahraničí. Šéf opoziční Demokratické pokrokové strany Nadžíb Šibbí byl jmenován ministrem pro místní rozvoj. Další méně důležité posty získali předáci opozičních stran Mustafá Džaafar a Ahmad Brahím.   Premiér Ghannúší po jmenování nového kabinetu prohlásil, že jeho úkolem bude mimo jiné prošetřit korupci a prověřit všechny osoby, které za vlády uprchlého prezidenta nahromadily velké množství majetku. Zároveň oznámil, že budou propuštěni všichni političtí vězni a lidem bude zajištěn rovný přístup k informacím.   Prozatímní kabinet by měl zemi dovést k předčasným parlamentním a prezidentským volbám, které by se podle ústavy měly uskutečnit do dvou měsíců. Dnešní protesty podle Reuters naznačují, že ani nové vedení nemusí být populární.   Předák bin Alího režimem zakázané sekulární levicové strany Kongres pro republiku Munsif Marzúkí, který v dnešním vysílání francouzské rozhlasové stanice France-Info sdělil, že hodlá kandidovat v prezidentských volbách, označil nový kabinet za "maškarádu".   Asi tisícovka lidí dnes v centru Tunisu za výkřiků "Pryč se stranou diktatury!" požadovala, aby se vládní Demokratické ústavní sdružení (RCD) vzdalo moci. Bezpečnostní síly proti nim použily vodní děla a posléze slzný plyn.   Evropská agentura EPA dnes dnes uvedla, že v Tunisku zahynul jeden z jejích fotografů, který podlehl zraněním, jež utrpěl v pátek. Mluvčí francouzského ministerstva zahraničí Bernard Valero v reakci odsoudil současnou vlnu násilí a požadoval důkladné prošetření novinářovy smrti.   Tuniský ministr vnitra Ahmad Friaa dnes zveřejnil novou bilanci, podle které si nepokoje vyžádaly celkem 78 mrtvých. Výrazně tak zvýšil zatím poslední údaj, jenž udával 23 mrtvých, a přiblížil se odhadům nevládních organizací.   Prezident bin Alí ze země utekl po 23 letech autoritářské vlády uprostřed stále masovějších protestů proti vysoké nezaměstnanosti, rostoucím cenám i cenzuře tisku. Po jeho útěku se v ulicích Tunisu střetla armáda s příslušníky bezpečnostního aparátu svrženého prezidenta. Sporadická střelba byla ve městě slyšet i v noci na dnešek. Po zprávách, že ostřelovači střílejí na lidi v ulicích, Tunisané začali prohledávat střechy domů.   Francouzský deník Le Monde na své internetové stránce s odvoláním na informace francouzských zpravodajských služeb napsal, že rodina svrženého prezidenta ze země utekla zřejmě s 1,5 tuny zlatých prutů. Pro ně se prý do centrální banky v Tunisu dostavila osobně bin Alího druhá manželka Lajla. Guvernér banky prý ale její žádost odmítl, a tak manželka zavolala prezidentovi. Ani ten prý nejdříve nechtěl dát příkaz k vydání prutů, nakonec však prý svolil. Žena poté podle francouzských informací odletěla do Dubaje, odkud pak zamířila do Džiddy v Saúdské Arábii.   "Zdá se, že manželka bin Alího utekla zřejmě se zlatem," řekl podle webu Le Mondu vysoký francouzský představitel, podle nějž se hodnota 1,5 tuny zlata nyní pohybuje kolem 45 milionů eur (téměř 1,1 miliardy korun).   Francouzská odbočka organizace Transparency International a organizace Sherpa dnes uvedly, že budou Bin Alího žalovat u soudu za zpronevěru. Domáhaly se také ujištění, že budou zmraženy jeho případné účty ve Francii.   drk kne mik    