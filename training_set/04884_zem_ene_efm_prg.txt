 V Praze loni o desetinu ubylo poruch vodovodů  Praha 13. ledna (ČTK) - V Praze loni o desetinu ubylo havárií vodovodů. Jejich počet se snížil na 3960 ze 4377 o rok dřív. ČTK o tom dnes informoval mluvčí Pražských vodovodů a kanalizací (PVK) Ondřej Pokorný. Menší počet poruch je podle něj důsledkem méně mrazivého počasí v zimních měsících i předchozí modernizace potrubí.   Také v dosavadním průběhu nynější zimy se počet poruch vodovodu ve srovnání s předchozí zimou snížil. Od začátku listopadu do 12. ledna PVK opravily 721 havárií, což bylo meziročně o 12,3 procenta méně.   Společnost v současnosti jedná se zdravotníky o tom, jak nejlépe řešit zásobování lidí pitnou vodou v případě havárií. "V součinnosti se zdravotnickými zařízeními se připravují postupy spolupráce při řešení případných havárií s dopadem na konkrétní subjekty," uvedl Pokorný.   PVK zásobují vodou více než 1,4 milionu obyvatel Prahy a okolí a zaměstnávají více než 1100 lidí. Firma je členem skupiny Veolia Voda, největší vodohospodářské společnosti na světě. Její česká pobočka je také největší společností na tuzemském vodohospodářském trhu.   mjr dvd  