 IEA zvýšila odhad ropné poptávky, letos však čeká silné zpomalení  Londýn 18. ledna (ČTK) - Mezinárodní agentura pro energii (IEA) dnes mírně zvýšila svůj dosavadní odhad letošního růstu světové poptávky po ropě. Letošní tempo růstu však bude mnohem nižší než loňské, kdy svět doháněl propad spotřeby v krizí poznamenaném roce 2009, uvedl dnes energetický poradce vyspělých zemí.   IEA zvýšila letošní odhad růstu poptávky oproti prosincové předpovědi o 80.000 barelů na 1,41 milionu barelů denně. To představuje přírůstek zhruba 1,7 procenta, tedy mnohem pomalejší tempo než nárůst o 2,4 procenta v loňském roce, kdy světová ekonomika oživila z hluboké recese.   Tento měsíc svůj odhad růstu poptávky zvýšila i Organizace zemí vyvážejících ropu (OPEC), která předpovídá zvýšení o 1,23 milionu barelů denně. Americký vládní Úřad pro energetické informace čeká letos zvýšení spotřeby o 1,45 milionu barelů denně na 88 milionů barelů.   IEA je znepokojena nedávným růstem cen ropy, který by mohl ohrozit stále ještě neukončené oživování globální ekonomiky. Rizikový je zejména nárůst severomořské ropy Brent k blízkosti hranice 100 dolarů za barel.   Růst poptávky bude i nadále snižovat zásoby na světovém ropném trhu, které jsou od recese roku 2008 stále nadprůměrné. uvedla IEA. V říjnu klesly zásoby v zemích Organizace pro hospodářskou spolupráci a rozvoj (OECD) na 58,7 dne spotřeby z říjnových 59,1 dne a volné těžební kapacity zemí OPEC klesly poprvé po dvou letech pod pět milionů barelů denně.   OPEC naopak v letošním prvním pololetí předpokládá, že zásoby ropy ve světě se budou zvyšovat. Poptávka po ropě od OPEC totiž bude nižší než nynější produkce, uvedla organizace v pondělní zprávě. OPEC tím argumentuje, proč není navzdory růstu cen zatím ochotna přikročit ke zvýšení těžebních kvót a stlačit tím cenu zpět na žádoucí úroveň kolem 80 dolarů za barel.   hp mha  