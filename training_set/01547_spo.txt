 Vyprodaná Jizerská 50 slibuje kvůli oteplení náročné drama  --------------------    Ke zpravodajství: GRAFIKA   --------------------    Praha 6. ledna (ČTK) - Maximální počet čtyř tisíc běžců na lyžích vyrazí v neděli v osmi vlnách do stopy 44. ročníku Jizerské padesátky ČSOB Pojišťovny. Zájemci rozebrali čísla již měsíc před startem a z první vlny se o výhru popere česká hvězda Stanislav Řezáč se špičkou dálkových běhů Worldloppetu.   Řezáč vyhrál Jizerskou padesátku naposledy před deseti lety, ale to ještě nebyl závod zařazen do FIS Marathon Cupu. "Tehdy nebyla taková konkurence a dálkové běhy jsou od té doby mnohem náročnější, profesionálnější a s větší konkurencí. Ale bylo by moc hezké, kdyby se mi to po takové době povedlo," řekl Řezáč.   V posledních dvou ročnících nebyl od výhry daleko, vždy dojel třetí. I letos by měl patřit na špici závodu a bojovat o nejvyšší stupeň. "Cítím se dobře, ale moc si nevěřím. Jizerka je první závod a teprve se ukáže, kdo má jakou formu," podotkl sedmatřicetiletý Řezáč, který má nedaleko startu padesátky penzion. Podle jeho slov závod hodně ovlivní počasí. "To rozhoduje nejvíc, záleží, jak bude rychlý sníh," řekl.   V pozici trojnásobného vítěze a obhájce prvenství přijede Švéd Oskar Svärd, který si Jizerskou padesátku zamiloval. "Už se nemůžu dočkat neděle. V tomhle závodu se mi daří, oblíbil jsem si ho i proto, že je přírodně krásný," vyznal se Svärd na svém webu.   Na startovní listině nechybějí Svärdův krajan Daniel Tynell, Ital Marco Cattaneo, Nor Jörgen Auckland ani jeho slavný kolega Thomas Alsgaard. Pětinásobný olympijský vítěz a šestinásobný mistr světa Alsgaard loni finišoval druhý a letos se cítil v tréninku, do kterého zařadil i gymnastiku, o něco lépe. "Doufám, že budu moci bojovat o první tři místa, ale bude záležet na lyžích a štěstí," řekl osmatřicetiletý Alsgaard.   Běžce může hodně potrápit počasí. Má se oteplit na čtyři až osm stupňů nad nulou. Sněhu je na trati dostatek, ale mazat se nejspíše bude klistr, což znamená, že se nepojede tak rychle a padesátka bude závodníky více vyčerpávat.   Start padesátky v osmi vlnách je v 9:00, o hodinu a čtvrt hodiny později vyrazí do závodní stopy i běžci na trať 25 km. V pátek poběží 500 závodníků Bedřichovskou třicítku volnou technikou třeba za účasti veslařky Mirky Knapkové. V sobotu je dětský závod a již tradiční firemní štafety na 4x3 km.   Jizerskou padesátku bude v přímém přenosu od 8:55 vysílat Česká televize na sportovním kanálu ČT4.   smr nkr  