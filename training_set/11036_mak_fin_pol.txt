 Moody's snížila úvěrový rating Egypta o jeden stupeň na Ba2  Londýn 31. ledna (ČTK) - Mezinárodní ratingová agentura Moody's dnes snížila hodnocení finanční důvěryhodnosti Egypta z nejvyššího stupně neinvestiční kategorie Ba1 o jednu příčku na Ba2. Moody's tak jako první světová agentura reagovala na masové nepokoje a chaos v Egyptě zhoršením státního ratingu země.   Výhled ratingu agentura rovněž zhoršila ze stabilního na negativní, což znamená, že počítá s dalším zhoršením známky. Své kroky Moody's zdůvodnila nárůstem politických rizik a obavami z toho, že vláda by na nepokoje mohla reagovat větším otevřením státní pokladny. To by dál podkopalo již tak slabé egyptské veřejné finance.   Egyptský rating byl dosud na úrovni Řecka, které v loňském prvním pololetí zažilo kvůli své dluhové krizi prudký propad známek úvěrové spolehlivosti. Rating naznačuje investorům míru rizika investování do dluhopisů a dalších závazků hodnoceného státu. Tím ovlivňuje výnosy, které investoři od těchto aktiv požadují. Zhoršení ratingu tak často vede ke zvýšení nákladů na nové úvěry.   Egypt podle Moody's trpí dlouhodobými politickými a sociálně-ekonomickými problémy. Jsou mezi nimi chronicky vysoká nezaměstnanost, trvale zvýšená inflace a chudoba širokých vrstev. To vedlo k prohlubování nespokojenosti obyvatel a projevilo se v nynějších nepokojích.   Podle Moody's bude jedním z důsledků nynějšího neklidu a násilností, které trvají již sedmý den, s největší pravděpodobností uvolnění veřejných financí. Zvýšením výdajů se vláda bude snažit nepokoje oslabit, uvedla agentura.   Jako první reagovala na události v Egyptě agentura Fitch, která však v pátek pouze zhoršila výhled svého ratingu země na negativní ze stabilního. Fitch hodnotí Egypt svým nejvyšším neinvestičním stupněm BB+.   hp jw  