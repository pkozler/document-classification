 Krepové povlečení nahrazují bavlněné satény či bambus  --------------------    Ke zpravodajství: FOTO ve Fotobance  ID foto:  F201105260505901    --------------------    Praha 5. června (ČTK) - Eleganci a styl se snaží prosadit do moderních ložnic výrobci povlečení a nočního prádla. Mimo nápaditých designů sázejí na kvalitní materiály, které se snadno udržují, zachovávají si barvu i tvar.     "Povlečení a alchymie. Ložní prádlo musí být příjemné na dotek, nenáročné na údržbu a krásné na pohled," řekl ČTK Zdeněk Matějovský, který se na výrobu prádla specializuje asi dvě desítky let.   Podle něj si Češi stále víc potrpí na kvalitu v ložnici. "V 90. letech minulého století bylo na trhu jedničkou především krepové povlečení. V současné době se do popředí dostávají bavlněné satény a bambus," uvedl. Zdůraznil, že jde o materiály, které nejsou nijak náročné na údržbu. "Snadno se perou a vlažné se jen lehce přežehlí," dodal.    Zájem o krepové povlečení je podle Matějovského příznačný zejména pro český a polský trh. "V zahraniční tento druh povlečení ustupuje a zájem je spíše o kvalitní bavlněné satény," uvedl. Zákazníci oceňují jemnost tohoto materiálu, který je hebký a příjemný na dotek. Na rozdíl od klasického saténu nechladí, neklouže a neelektrizuje.   Značný prostor výrobci dávají ekologickým látkám. Mimo bambusu je populární konopné hedvábí či organická bavlna, případně kombinace těchto vláken.   Podle Matějovského je přístup k povlečení lůžka velmi individuální. "Každý materiál má svého zákazníka. Od bavlny přes krep, flanel, satén i bambusové povlečení má své kupce i oblíbence," řekl.   Přestože módní trendy nahrávají pestré barevnosti a květinovým vzorům, ložní prádlo mnohdy využívá spíše geometrické dezény. Převládá proužek, kruh, čtverec nebo ovál. "Pohlazení smyslů" pak výrobci hledají v čokoládových tónech, v teplých oranžových barvách, zklidňující zelené, něžné šedivé, luxusní zlaté i smyslné purpurové. Vybírat mohou zájemci také ze zvířecích vzorů či fantazií podle filmových idolů. Pro dětské kolekce jsou pak stále oblíbeným vzorem postavičky z animovaných filmů a seriálů.     Podle Matějovského si lidé "oblečení" ložnic vybírají zejména podle interiéru. Tomu se pak výrobci textilií snaží přizpůsobit mnohdy i noční prádlo, které se stává součástí textilních kolekcí.   ač kš  