 Indonéská vláda vyhlásila moratorium na těžbu dřeva v pralesích  Opravili jsme ve 3. odstavci, čtvrtém řádku text z nesprávného "...1. června..." na správné "...1. ledna letošního roku,..."   --------------------    Jakarta 19. května (ČTK) - Indonéský prezident Susilo Bambang Yudhoyono dnes podepsal dvouleté moratorium na udělování povolení ke kácení stromů a dalším aktivitám v původních pralesích. Jde o součást miliardové ekologické dohody s Norskem, informuje agentura Reuters.   "Prezident podepsal příkaz, na jehož základě bude zastaveno vydávání povolenek (k činnosti) v pralesích a rašeliništích na příští dva roky," potvrdil prezidentův poradce v otázkách klimatických změn Agus Purnomo. Opatření se týká 64 milionů hektarů.   Moratorium původně mělo vstoupit v platnost 1. ledna letošního roku, ale bylo odsunuto kvůli neshodám mezi jednotlivými ministerstvy ohledně rozsahu lesů, jež mělo být do moratoria zahrnuto, respektive kdo by měl být oprávněn k reformě pralesního sektoru.   Moratorium budou zkoumat firmy na výrobu palmového oleje, papíru i důlní společnosti, které chtějí rozšiřovat hospodářskou činnost. Pod drobnohled ji ale dají i ekologové z Norska, které slíbilo Indonésii miliardu dolarů (171,5 miliardy Kč), pokud tato souostrovní země bude snižovat emise skleníkových plynů, k nimž přispívá likvidace pralesních porostů.   Spory mezi vládními institucemi naznačují, jak těžké bude pro Indonésii dosáhnout svého cíle - snížit emise o 26 procent do roku 2020.   Zavedení moratoria bude i testem dvoustranných ekologických dohod poté, co svět pod záštitou OSN nedokázal dospět ke konkrétní dohodě o dalším snižování emisí skleníkových plynů.   hit  