 Čína chce do 2015 zdvojnásobit počet turistů v Tibetu  Peking 17. ledna (ČTK) - Čína chce do roku 2015 více než zdvojnásobit počet turistů v Tibetu na 15 milionů. Zdvojnásobit se mají i příjmy na zhruba 16 miliard jüanů (44,4 miliardy Kč), čímž by vzniklo přes 300.000 pracovních míst.   "Tibet se zaměří na to, aby (sám ze sebe) vytvořil důležitou turistickou destinaci," uvedla tisková agentura Nová Čína s odvoláním na prohlášení tibetské vlády.   Tibetská ekonomika rostla rychleji než zbytek Číny, podpořena dokončením železničního spojení do Lhasy, hlavního města Tibetu, a díky velkým těžebním projektům. Tyto projekty však přivádějí do oblasti také více čínských přistěhovalců.   Tibetští aktivisté varují, že turistika a migrace obyvatel z Číny může poškodit osobitou kulturu Tibetu a životní prostředí. Upozorňují rovněž, že z přílivu čínských investic těží hlavně přistěhovalci a státní firmy, které dominují ekonomice. Čína však obvinění odmítá a tvrdí, že chce pouze pomoci rozvoji regionu a zvýšit životní úroveň obyvatel, napsala agentura Reuters.   Tibet je autonomní oblast Číny. Ta obsadila Tibet v roce 1950. O devět let později po neúspěšném povstání uprchl tibetský duchovní vůdce dalajláma do Indie.   irl mha  