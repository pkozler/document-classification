 Ministři přechodné vlády vystoupili z bývalé vládní strany  Aktualizovali jsme po odstoupení jednoho z ministrů a doplnili informace o dalších demonstracích. V posledním odstavci jsme doplnili prohlášení opozičního novináře, který chce kandidovat na prezidenta.   --------------------    Tunis 20. ledna (ČTK) - Všichni ministři tuniské přechodné vlády, kteří byli doposud členy Demokratického ústavního sdružení (RCD), bývalé vládní strany spojované se starým režimem i s uprchlým prezidentem Zínem Abidínem bin Alím, z této strany vystoupili. Oznámila to dnes tuniská státní televize. Podle agentury Reuters by tento krok mohl pomoci ukončit již déle než měsíc trvající vlnu protestů. Ty ale v hlavním městě pokračovaly i dnes a přiměly jednoho z ministrů k rezignaci.   Přibližně tisícovka lidí se sešla před sídlem RCD a požadovala výměnu ministrů stále spojených s touto stranou. Armáda se pokusila rozehnat dav střelbou do vzduchu, když demonstranti chtěli přelézt zeď sídla.   Poté, co bin Alí uprchl z Tuniska do Saúdské Arábie, protestují lidé především proti RCD a jejím ministrům. Velká část přechodné vlády je stále spojována se starým režimem. Na protest proti nim tento týden rezignovali na své posty čtyři opoziční ministři.   Kvůli nátlaku veřejnosti z RCD již v úterý vystoupili premiér Muhammad Ghannúší a úřadující prezident Fuád Mbazaa. Dnes oznámil svoji rezignaci Zuhajr Mzáffir, ministr pro státní záležitosti v rámci premiérské kanceláře, který byl stejně jako ostatní vládní činitelé bývalým členem RCD.   Ve městě Sídí Bú Zíd, kde po sebevražedném pokusu nezaměstnaného mladíka nepokoje před měsícem začaly, se dnes lidé domáhali razantnějších změn a požadovali úplné rozpuštění strany.   RCD je v Tunisku považována za symbol korupce a útlaku, proti kterému Tunisané již od poloviny prosince protestují. Současná vláda se proto snaží od ní distancovat. Mbazaa ve středečním televizním projevu oznámil, že vláda chce "úplný rozchod s minulostí", přičemž jednou z jejích priorit bude úplné oddělení politických stran od státu.   Výměny ministrů spojených s bývalou vládní stranou dnes požadoval také novinář Taufík bin Brik, který strávil šest měsíců ve vězení za údajné napadení. Skutečným důvodem jeho věznění podle něj byla kritika vlády prezidenta bin Alího.   "Když říkám, že by měla RCD zmizet, tak také myslím, že by tyto loutky bývalého prezidenta měly odstoupit a odjet za ním do Saúdské Arábie," řekl bin Brik, který dále uvedl, že se v nadcházejících volbách chystá ucházet o post prezidenta.   drk mik  