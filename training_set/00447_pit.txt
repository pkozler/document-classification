 Mobilní připojení k internetu loni zrychlilo až na dvojnásobek  --------------------    Ke zpravodajství: GRAFIKA   --------------------    Praha 13. ledna (ČTK) - Rychlost mobilního připojení k internetu u tuzemských poskytovatelů loni stoupla až na dvojnásobek a v průměru přesáhla jeden Mbit/s. Nejrychlejší bylo loni připojení prostřednictvím optických kabelů, které zrychlilo o 24 procent na průměrných 21,2 Mbit/s. Uvedl to odborný server DSL.cz, který se měřením rychlosti zabývá.   Nejrychlejší mobilní připojení nabízel v prosinci T-Mobile. V průměru se uživatelé v jeho síti 3G připojovali rychlostí 1,86 Mbit/s. Před rokem firma službu ve větším rozsahu nenabízela. Následuje 3G od Telefóniky O2, které meziročně zrychlilo o 108 procent na 1,81 Mbit/s. Vodafone zvýšil rychlost o 59 procent na 1,72 Mbit/s.   Kabelový internet od UPC zrychlil o 39 procent na průměrných 12,3 Mbit/s. Přípojky přes ADSL, které nabízí hlavně Telefónica O2, dosahovaly v průměru 4,7 Mbit/s, tedy o 28 procent více, než před rokem. Nejrychlejší ADSL od poskytovatele Volný dosahovalo 5,1 Mbit/s.   Rychlosti v bezdrátových Wi-Fi sítích se pohybovaly zhruba do dvou do 12 Mbit/s.   jsa mha  