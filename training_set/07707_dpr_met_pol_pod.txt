 V Karlovarském kraji hrozí, že se zimní údržba výrazně prodraží  Karlovy Vary 4. ledna (ČTK) - V Karlovarském kraji vážně hrozí to, že se zimní údržba silnic v sezoně 2010/2011 výrazně prodraží a náklady mohou o několik milionů překročit plánovaných 117 milionů korun. Pokud by se to stalo, musel by kraj hledat peníze pro silničáře ve svých rezervách. Skutečně jasno bude ale až koncem března, kdy se provede celkové vyúčtování, řekl dnes ČTK hejtmanův náměstek Petr Navrátil (ČSSD).   Kraj platí silničářům každý měsíc paušální částku kolem 21 milionů korun. Nyní lze proto hovořit o určitých vícenákladech pouze v souvislosti s použitím speciální techniky, například sněhové frézy, ke zprůjezdnění silnic po jejich totálním zavátí sněhem, konstatoval správní náměstek Krajské správy a údržby silnic Karlovarského kraje Bohuslav Schneider. Podotkl, že na tuto zimní sezonu je v rozpočtu na údržbu cest o dva miliony korun méně, než bylo na minulou sezonu.   Jestli se údržba komunikací skutečně prodraží, o tom podle Navrátila teprve rozhodnou další tři měsíce. Uvedl, že není vyloučen ani scénář, že se třeba plánovaných 117 milionů korun nevyčerpá, anebo bude stačit. "Jestli se počet výjezdů za leden, únor a březen sníží na minimum, můžeme se dostat zase do normálu. Bude tedy záležet na vývoji počasí. Poškození silnic po této zimě ale bude patrně rozsáhlejší než minule," uvedl.   Nebezpečné hluboké výtluky se z technologických důvodů nyní opravují pouze takzvanou studenou obalovanou směsí, podotkl Schneider. Na jaře se potom musí tato směs z výtluků odstranit a cesty se opraví standardními technologiemi. Rozsah škod na silnicích bude zřejmý poté, co roztaje sníh. "Ale na silnicích, které jsou ošetřovány tak, že na nich sníh není, jsou již teď poruchy povrchů větší, než byly po skončení minulé zimy," dodal.   Silničáři v Karlovarském kraji od října do konce prosince 2010 použili při zimní údržbě komunikací první až třetí třídy 13.310 tun posypové soli (ve stejném období 2009 to bylo 5550 t), 2450 tun inertního posypu (1030 t) a při údržbě najezdili kolem 350.000 km (139.000 km). Podle Navrátila problémy se zásobováním posypovou solí nebo inertem zatím nejsou a komunikace se daří až na výjimky udržovat sjízdné.   Vladimír Meluzín snm  