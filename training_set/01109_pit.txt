 Domény .cz pro uživatele zlevní, klesne velkoobchodní cena  Praha 31. ledna (ČTK) - Cena registrace internetových domén s koncovkou .cz pro koncové uživatele klesne o zhruba pět až deset procent. Důvodem je únorové snížení velkoobchodní ceny sdružením CZ.NIC z dosavadních 155 na 140 korun bez daně z přidané hodnoty. Vyplývá to z informací registrátorů a CZ.NIC.   Jeden z největších tuzemských registrátorů Zoner.cz snížil ceny již s předstihem od 20. ledna. Roční registrace jedné domény vyjde nově na 190 korun, tedy o devět korun méně. Výrazněji pak klesl roční obnovovací poplatek v případě více domén od jednoho uživatele.   "Zlevnění ceny před termínem oficiálního snížení je krok vstříc zákazníkům, kteří čekají na celoplošné zlevnění a chtějí ušetřit. Současně se zlevněním domén .cz došlo také ke snížení cen domén .sk, .eu, .com nebo domény .info ve vybraných cenových úrovních," uvedla marketingová manažerka internetové divize Zoneru Martina Kubíková. Snížení ceny chystá i další velký registrátor Ignum.   CZ.NIC domény zlevní po 13 měsících. Cena českých domén výrazně klesla po přechodu na nový registrační systém FRED. Ten vznikl na půdě sdružení CZ.NIC a kromě českého správce ho využívají také například správci registrů národních domén na Faerských ostrovech nebo v Estonsku. Před pěti lety byl roční poplatek za registraci domény 500 korun.   CZ.NIC spravuje registr domén .cz, o samotnou registraci se starají komerční registrátoři. V současnosti eviduje přes tři čtvrtě milionu registrovaných domén .cz.   jsa dvd  