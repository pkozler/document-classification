 Bezpilotní letadlo měřící radiaci nouzově přistálo ve Fukušimě  Tokio 24. června (ČTK) - Malé bezpilotní letadlo, které po katastrofě způsobené zemětřesením a cunami měří radiaci nad postiženou japonskou jadernou elektrárnou Fukušima, dnes muselo nouzově přistát na střeše komplexu. Důvodem byla porucha motoru. Informovaly o tom agentury AP a AFP.   "(Stroj) se stal neovladatelným a nouzově přistál na střeše budovy, v níž je umístěn reaktor 2," sdělil mluvčí provozovatele elektrárny, firmy TEPCO. Při incidentu podle něj nedošlo k vážnějšímu poškození letadla či střechy budovy. Experti ale ještě provádějí podrobnější kontroly.   Dálkově řízený stroj americké výroby  T-Hawk  o hmotnosti 7,7 kilogramu je pravidelně používán k měření radioaktivity ve špatně dostupných místech v okolí nukleární elektrárny Fukušima, kterou poničila přírodní katastrofa z 11. března.   lcm hej  