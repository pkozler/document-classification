 Liberecká zoo ukáže, jak vyrábět energii šetrným způsobem  --------------------    Ke zpravodajství: AUDIO   --------------------    Liberec 26. ledna (ČTK) - Návštěvníci liberecké zoo budou mít příležitost seznámit se v praxi s tím, jak je možné využívat a vyrábět energii ekologickým způsobem, například pomocí vody nebo slunečních paprsků. Chystaného projektu, na který zoo získala dotaci, se účastní i zahrada v německé Žitavě, řekl dnes novinářům Aleš Kočí ze střediska ekologické výchovy Divizna při liberecké zoo.   V areálu liberecké zoo vznikne na Jizerském potoce například malá modelová vodní elektrárna. Návštěvníci zahrady se budou moci seznámit i s tím, jak fungují sluneční kolektory k výrobě tepla, fotovoltaická elektrárna či jak se projevuje skleníkový efekt. Zoo také pořídí elektromobil poháněný energií ze slunce.   Vyrobená energie se sice využije, cíle projektu jsou ale především vzdělávací a osvětové. "Pokusili jsme se vymyslet demonstrační systém pro návštěvníky zoologické zahrady z obnovitelných zdrojů energie. Zároveň budou tyto prvky i výukovými pomůckami pro naše středisko ekologické výchovy," vysvětlil Kočí. Na projektu by se měla podílet rovněž liberecká univerzita.   Všechny prvky budou doplněny interaktivními tabulemi, které návštěvníkům zahrady vše podstatné vysvětlí. "Je to spousta drobných praktických věcí, které si může kdekdo udělat doma a uvidí, že to funguje," dodal Kočí.   Projekt začne letos a potrvá dva roky. Zahrada na něj získala dotaci z Německé spolkové nadace pro životní prostředí (DBU). "Jsme první česká zoo, která u této nadace uspěla," poznamenal ředitel zahrady David Nejedlo. Podmínkou dotace je spolupráce s partnerem z Německa. Liberecká zoo se na něm proto podílí se zoologickou zahradou v Žitavě.   Zoologická zahrada v Liberci patří k nejnavštěvovanějším turistickým cílům kraje. Chová kolem 950 zvířat 170 druhů, z nichž řada patří k vážně ohroženým. V loňském roce ji navštívilo 309.824 lidí.   jem hš  