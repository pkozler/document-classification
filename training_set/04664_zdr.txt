 Heger s radou poskytovatelů hledá zdroje na vyšší platy lékařů  Praha 18. ledna (ČTK) - Ministr zdravotnictví Leoš Heger (TOP 09) se dnes poprvé od doby, kdy lékaři začali hromadně podávat výpovědi kvůli nespokojenosti se svými platy, radil se zástupci lékařů a nemocnic v tzv. radě poskytovatelů péče o řešení situace, kdy mají odejít téměř čtyři tisíce lékařů. Na setkání se svým poradním orgánem pozval i prezidenta České lékařské komory Milana Kubka, který přítomným zopakoval, že bez dohody s lékaři nelze po 1. březnu zajistit ani akutní péči. Kubek ocenil, že ministr začal místo krizových scénářů hledat způsob, jak lékařům vyhovět.   "Shodli jsme se dnes, že je čas začít jednat. Budu se scházet se členy rady poskytovatelů dál," řekl po jednání novinářům Heger. Zhruba za týden by se měla konat další schůzka, na ni budou přizváni i zástupci zdravotních pojišťoven.   Heger uvedl, že nemocnice i zdravotní pojišťovny budou hledat úspory v efektivnějším provozu i nákupech a úspory dají do platů. Řekl, že zatím není vyřešeno poskytování péče v krajích, kde výpovědi dalo víc než 30 procent lékařů, například v Moravskoslezském, Pardubickém a na Vysočině.  Průměr ČR je kolem 18 procent. V Praze je ve výpovědi deset procent lékařů, upřesnil ministr.   Asociace krajů žádá, aby jednání byla uzavřena do konce ledna, aby pak kraje měly čas na přípravu krizových opatření, uvedl hejtman Vysočiny Jiří Běhounek. "Vítám, že pan ministr přijal nabídku komory a odborů k jednání," řekl Běhounek.   Ředitelka plzeňské fakultní nemocnice Jaroslava Kunová za Asociaci nemocnic řekla, že manažeři hledají zdroje, které by přesunuli do platů, a apelovala na komoru, aby své platové požadavky snížila. Kubek uvedl, že komora již dala všem třem koaličním stranám návrhy, jak rychle najít peníze na platy. Hlavní zdroj vidí v potlačení korupce. "Čím více půjde na platy lékařů, tím méně půjde na korupci," shrnul.   nam tja rot  