 Fuksa dnes bude s německou ministryní hovořit o dioxinové aféře  --------------------    Ke zpravodajství: FOTO/aktuality   Zprávu jsme aktualizovali v 7. až 11. odstavci o nové informace.   --------------------    Praha 17. ledna (ČTK) - Ministr zemědělství Ivan Fuksa bude dnes telefonicky hovořit s německou ministryní zemědělství Ilse Aignerovou o dioxinové aféře v německých chovech. Fuksa to dnes novinářům řekl po jednání se saským protějškem Frankem Kupferem. Podle Státní veterinární správy už bylo do Česka dovezeno několik tisíc tun německého masa, které mohlo obsahovat nebezpečný dioxin.   "Na odpoledne mám domluvený rozhovor se spolkovou ministryní (zemědělství)," uvedl Fuksa, který se s německou ministryní Aignerovou osobně setká v pátek na berlínském potravinářském veletrhu Grüne Woche. "Přijde navštívit český stánek a budeme to (problematiku dioxinu v mase a vejcích) řešit," dodal.   Německá dioxinová aféra se mezitím šíří. Spolkové ministerstvo zemědělství o víkendu oznámilo, že objevilo dalšího výrobce krmiv, který je podezřelý, že v jeho produktech se nachází jedovatý rakovinotvorný dioxin. Dodatečně bylo proto uzavřeno dalších 934 podniků ve spolkové zemi Dolní Sasko.   Dioxinová kauza byla jedním z témat, o kterých dnes Fuksa hovořil se saským protějškem Kupferem. "Konstatovali jsme, že Sasko i Česká republika jsou vlastně ve stejné situaci, kdy k nám tyto potraviny (s dioxinem) doputovaly," uvedl Fuksa. Kupfer ubezpečil, že saské potraviny nejsou dioxinem zamořeny.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 krmiva pro hospodářská zvířata.   Do Česka bylo na přelomu roku dovezeno z Německa celkem 4500 kilogramů vepřového masa, které mohlo dioxin obsahovat. Mluvčí Státní veterinární správy (SVS) Josef Duben ale uklidňoval, že dioxin je nebezpečný pouze při dlouhodobé spotřebě. Podezřelé maso už bylo asi zkonzumováno.   Fuksa dnes hovořil se saským protějškem také o společné zemědělské politice Evropské unie po roce 2013. "Představili jsme si naše pozice a mám velkou radost z toho, že jsme se na mnoha pozicích shodli. Jednoznačně co se týče parametrů, tak jsme zastánci toho, aby tato politika byla spravedlivější, aby to byla nadále politika dvou pilířů. Aby první pilíř neumožňoval národní kofinancování a shodli jsme se také ve věci tvz. zastropování velkých farem," uvedl Fuksa.   Podle Kupfera je v Německu situace ohledně postoje k zemědělské politice EU složitější, protože zemědělské podniky na východě Německa jsou větší a na západě fungují spíše menší farmy. "Jsem rád, že jsme shodně (s ministrem Fuksou) konstatovali, že zastropování plateb (pro velké farmy) odmítáme," uvedl Kupfer, podle kterého EU nemá právo do struktury farem v ČR a Sasku tímto způsobem zasahovat. "Společně chceme také pokračovat v boji proti byrokracii v Bruselu," dodal.   Zemědělská politika EU má podle návrhu zůstat i nadále společná a měly by být omezeny podpory z národních zdrojů. ČR žádá spravedlivé zacházení se zemědělci v rámci EU včetně úrovně přímých plateb. Česko se mimo jiné také staví proti záměru EU nastavit strop na přímé platby velkým farmám. V Česku se totiž hospodaří na farmách s průměrnou výměrou 84 hektarů, přitom unijní průměr je 13 hektarů. Tím by čeští zemědělci na novém systému dotací opět tratili   Ministři probírali také problematiku rozvoje venkova, podporu hospodaření zemědělců v těžko přístupných oblastech či protipovodňovou ochranu. "Řešili jsme společnou vzájemnou informovanost o povodňovém stavu a regulaci Labe, která má ve finále přímý dopad na problematiku v Sasku a konkrétně v Drážďaněch," uvedl Fuksa, podle kterého systém nyní funguje velmi dobře. "Jestliže v roce 2002 jsme o přicházející povodni věděli 24 hodin předem, tak nyní je to 60 hodin," podotkl Kupfer.   Podle ministrů se osvědčila spolupráce v oblasti lesního hospodářství. Právě proto navrhl Kupfer uspořádat 14. dubna společnou česko-saskou prezentaci výsledků lesnictví v Bruselu. "Další možné partnerství, které by posílilo naše dobré vztahy, vidím ve společných projektech na revitalizaci Krušných hor, které by spadaly do nového programovacího období a mohly být financovány z prostředků EU po roce 2013," uvedl Fuksa.   beh mha  