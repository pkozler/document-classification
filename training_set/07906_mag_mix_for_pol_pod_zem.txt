 Vláda se má zabývat  darem pro Williama a Kate, dostat mají koně  --------------------    Ke zpravodajství: FOTO ve Fotobance; AUDIO; FOTO/aktuality; VIDEO  ID foto:  P201104281005401 ,  P201104280984201 ,  P201104281013401    --------------------    Praha 17. května (ČTK) - Vláda by se ve středu měla zabývat státním darem v podobě starokladrubského koně pro britské královské novomanžele, prince Williama a jeho ženu Kate. Z dnešních informací ČTK vyplývá, že návrh se chystá předložit ministr zemědělstva Ivan Fuksa (ODS). William a Kate měli svatbu 29. dubna a Fuksa podobu svatebního daru oznámil ještě před ní. Pětiletý hřebec Favory Alta XXI. je však stále v kladrubské stáji, za což ministerstvo zemědělství sklidilo kritiku.   Pokud vláda návrh úspěšně projedná, kůň může z Kladrub nad Labem vyrazit kamionem prakticky ihned a za pár dní být na místě. Bude záležet na britské straně, jak rozhodne. "Zdá se, že vše je na dobré cestě," řekl ČTK český velvyslanec v Británii Michael Žantovský.   Všechna veterinární osvědčení už kůň má, dodal na dotaz ČTK Jan Höck, ředitel Národního hřebčína Kladruby nad Labem. "Koně snášejí cestování dobře, máme na to speciální kamiony. Jel by řidič a ošetřovatel, který má ke koni i během cesty přístup," řekl Höck.   Linie Favory, ze které byl pětiletý bělouš vybrán, je jednou z nejstarších čistokrevných linií starokladrubských koní. Je předurčený k tomu, aby byl plemeníkem. Má klidnou a mírnou povahu a ochotně se učil pod sedlem i v zápřahu. Hřebec má vynikající původ. Otec koně se účastnil mistrovství světa, Evropy i mezinárodního závodu ve Winsdoru.   Kůň pochází z národního hřebčína, který je nejstarším velkým hřebčínem na světě. Funguje 432 let. Hřebčín v Kladrubech nad Labem a kmenové stádo běloušů jsou od roku 2002 národní kulturní památkou.   Fuksa uváděl, že darování hřebce je mimořádnou šancí, jak propagovat Českou republiku, slavný hřebčín, jeho unikátní chov a jak rozšířit výjimečné koně po panovnických dvorech Evropy. O kladrubský hřebčín se v minulosti členové britské královské rodiny zajímali. V roce 2007 tam zavítala dcera královny Alžběty II. princezna Anna, o 11 let dříve Kladruby navštívil manžel panovnice princ Filip.   Lucie Petrová Lucie Jelínková kš  