 Moravskoslezský kraj je na pokraji epidemie nemocí dýchacích cest  Ostrava 28. ledna (ČTK) - Moravskoslezský kraj je na pokraji epidemie nemocí dýchacích cest. V současnosti je nemocných 2171 lidí na 100.000 obyvatel kraje, přičemž za hranici epidemie se považuje 2000 nemocných na 100.000 lidí. Krajská hygienická stanice (KHS) dnes ČTK informovala, že počet lidí, kteří onemocněli akutními respiračními infekcemi, stoupl oproti předcházejícímu týdnu o 11,7 procenta. Čtyři lidé museli být tento týden v kraji kvůli chřipce hospitalizovaní.   Ředitelka KHS Helena Šebáková uvedla, že v nemocnici s chřipkou skončili jeden muž a tři ženy z Karvinska a Frýdecko-Místecka. "Jejich zdravotní stav byl negativně ovlivněn i jinými základními onemocněními," uvedla Šebáková s tím, že mezi tato onemocnění patří plicní nedostatečnost, onemocnění srdce s vysokým krevním tlakem nebo obezita. Negativní vliv má také kouření.   vpl jpt  