 ČSÚ: Ceny benzinu a nafty dále stouply, benzin o 60 haléřů  Ve 3. odstavci jsme aktualizovali údaje CCS a doplnili jsme nová vyjádření odborníků.   --------------------    Praha 7. ledna (ČTK) - Ceny pohonných hmot u čerpacích stanic v Česku opět podražily. Nejprodávanější benzin Natural 95 byl tento týden v pondělí v průměru o 61 haléřů dražší než v týdnu od 13. prosince, jeho cena činila průměrných 33,65 koruny za litr. Motorová nafta zdražila o 67 haléřů na průměrných 32,78 koruny za litr. Vyplývá to z dnešních údajů Českého statistického úřadu.   Benzin Special 91 zdražil na průměrných 33,07 Kč za litr, byl tak o 54 haléřů dražší než před třemi týdny. Cena plynu LPG se zvýšila o 21 haléřů na průměrných 16,91 koruny za litr.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zlevnil o 13 haléřů na 33,22 koruny za litr. Cena nafty klesla o šest haléřů na 32,44 Kč/l.   V prosinci byly ceny pohonných hmot přitom nejvyšší za celý loňský rok. Průměrná cena za litr benzinu v polovině prosince překročila 33 korun a dosáhla maxima za posledních pět let. Nafta se dostala nad hranici 32 Kč/l. Zdražení způsobila především drahá ropa a slabý kurz koruny vůči dolaru. Komplikace přinesla také snížená kapacita litvínovské rafinerie.   Odborníci očekávají v příštích dnech stagnaci cen, případně zlevnění. "Ropa je v současnosti zbytečně drahá, teoreticky by její cena mohla jít dolů a pohonné hmoty by mohly zlevňovat," uvedl předseda představenstva Společenství čerpacích stanic Ivan Indráček.   Podle analytika Jana Šimka ze společnosti Broker Consulting ceny benzinu a nafty se zpožděním dohánějí předchozí růst ceny ropy, která ke konci roku zdražila o skoro 20 dolarů za barel.   "Nicméně zdá se, že v cenách ropy se trend pomalu otáčí a i české koruně se začíná lépe dařit. Očekáváme proto, že se řidiči v blízké době dočkají o něco nižších cen. Nicméně rozdíl nebude velký a českého spotřebitele tak v příštím roce potrápí vysoké ceny benzinu a nafty stejně jako drahé potraviny," uvedl Šimek.   ktp lko dvd  