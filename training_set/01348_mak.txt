 Nejlepší reputaci mezi německými manažery má šéf Volkswagenu  Berlín 4. ledna (zpravodaj ČTK) - Nejlepší hodnocení v anketě mezi německými manažery si vysloužil předseda představenstva automobilky Volkswagen (VW) Martin Winterkorn. Nejhůře naopak dopadl šéf hlavního železničního dopravce v zemi Deutsche Bahn Rüdiger Grube. Vyplývá to z ankety pro časopis Focus, která zjišťovala, jak manažeři německých firem hodnotí šéfy 15 největších německých firem.   Winterkorn dostal na pomyslném vysvědčení průměrnou známku 2,1. V anketě Focusu tak obhájil první pozici mezi kapitány německého byznysu z předchozího podobného průzkumu.   "Vítězi prospívá, že ovládá velmi komplexní koncern VW a důsledně sleduje vizi být číslem jedna na světě mezi výrobci automobilů," komentoval výsledek ankety Manfred Niedner, jehož společnost ji mezi 1000 manažery v Německu provedla a nechala je prominentní kolegy oznámkovat jako ve škole od jedničky do šestky.   Na druhém místě skončil šéf největší německé banky Deutsche Bank Josef Ackermann a třetí byl nejvyšší představitel automobilky Daimler Dieter Zetsche.   Na opačném pólu se ocitl šéf Deutsche Bahn Grube, kterému němečtí manažeři udělili známku 3,9. Podle Niednera to však není odraz jeho řídicích schopností v posledním období, ale výsledek katastrofální prezentace nového hlavního nádraží ve Stuttgartu před veřejností, která proti vybudování kontroverzního mnohamiliardového projektu řadu měsíců protestuje. Více než dvě třetiny oslovených podle Focusu dokonce uvedly, že Grube je "osobně vinný" za to, že Němci projekt Stuttgart 21 nepřijali.   Jen o něco lépe v anketě dopadl šéf energetického koncernu E.ON Johannes Teyssen. Ten si vysloužil známku 3,7 a jeho snaha o radikální přestavbu firmy se mu tak zatím nevyplácí, konstatuje Focus.   Třiašedesátiletý Winterkorn se těší přízni nejen kolegů manažerů, ale i členů dozorčí rady VW. Ta mu nedávno prodloužila smlouvu v čele největší evropské automobilky do konce roku 2016. Winterkorn vede Volkswagen, jemuž patří i česká Škoda Auto, od roku 2007.   fln dvd  