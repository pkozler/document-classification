 Na soutěž ohňostrojů v Brně přijedou noví účastníci  --------------------    Ke zpravodajství: FOTO ve Fotobance  ID foto:  P201006041109401 ,  P201005230009301 ,  P201005211132001    --------------------    Brno 5. května (ČTK) - Noví účastníci z Itálie a Lucemburska budou ozdobou letošního 14. ročníku mezinárodní přehlídky ohňostrojů Ignis Brunensis. Akce začíná v pátek 27. května předehrou soutěže v podání ohňostroje české skupiny Theatrum Pyroboli v Denisových sadech. Novinářům to dnes řekli pořadatelé.   Soutěžní produkce se bude odehrávat na Brněnské přehradě. Stejně jako loni se v Brně představí francouzská skupina Storm Artifices, jejíž produkci minule na Brněnské přehradě zahalila mlha. "Dali jsme jim proto příležitost i letos," uvedl generální ředitel pořadatelské společnosti Snip Jiří Morávek.   Atraktivní bude podle něj i produkce nováčků v brněnské soutěži. Lucemburská skupina Fire event les pyrotechniciens se specializuje na odpalování ohňostrojů na vodní hladině, italská skupina Vaccalluzzo předvede typický sicilský ohňostroj. "Bude to něco jiného než běžná italská produkce," uvedl Morávek. Akci, kterou loni navštívilo 700.000 lidí, uzavře finále na hradu Špilberk, kde se v pátek 10. června představí česká skupina Flash Barrandov SFX.   Akce letos musí podle Morávka počítat s nižším rozpočtem. "Chystáme se na příští jubilejní ročník. Chceme pozvat světovou účast včetně laureátů z minulých let," uvedl Morávek.   Loni se vítězem soutěže stala slovenská skupina Pyra. Cenu za nejlepší scénografii udělila odborná porota německému týmu Noctiluca. Festival Ignis Brunensis je považovaný za nejpočetněji navštěvovanou akci ve městě. Na ohňostroje se neprodávají žádné vstupenky a lidé je mohou sledovat z obou břehů Brněnské přehrady i okolních svahů.   Akce se koná v rámci festivalu zábavy Brno - město uprostřed Evropy. Jeho součástí jsou výstavy, koncerty a další akce. Morávek dnes připomenul například interaktivní výstavu Play v technickém muzeu, Noc kejklířů, Slavnost masek, noční návštěvy kostelů nebo přehlídku, která připomene 65 let lodní dopravy v Brně.   Filip Vrána kš  