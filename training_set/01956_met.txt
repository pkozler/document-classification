 Tající sníh a srážky zvedly hladinu Dyje na jižní Moravě  Brno 15. ledna (ČTK) - Odtávající sníh a dešťové srážky v noci zvedly hladinu řeky Dyje v Podhradí. Vodohospodáři tam vyhlásili druhý stupeň povodňové aktivity. Podle nich už voda v Jihomoravském kraji dál stoupat nebude. Pohotovost, tedy první povodňový stupeň, platí dnes v 7:30 také pod nádrží Nové Mlýny, v Brně Poříčí a Veverské Bitýšce. ČTK to dnes řekla dispečerka Povodí Moravy Ivana Harmimová.   "Dyje v Podhradí už kulminovala v noci, ráno klesla výška hladiny na 209 centimetrů," uvedla Harmimová. Kromě srážek je vyšší průtok způsoben odtáváním sněhu v Rakousku.   Vodohospodáři jsou na aktuální průtoky řek připraveni. Dopředu upouštěli přehrady. "Během dneška dojde k dalšímu zklidňování a poklesu průtoků. Srážková činnost nebude intenzivní," dodala Harmimová.   vrn mal  