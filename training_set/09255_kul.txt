 Festival 2-3-4 herců v Třebíči zahájí Liška, Polášek a Zbrožek  --------------------    Ke zpravodajství: AUDIO   --------------------    Třebíč 16. ledna (ČTK) - Představení Milostný trojúhelník, v němž diváci uvidí Pavla Lišku, Josefa Poláška a Martina Zbrožka zahájí devátý ročník festivalu divadel 2-3-4 herců v Třebíči. Přehlídka nabídne od 1. do 20. března v třebíčském Národním domě sedm představení pražských a brněnských divadel. ČTK to řekla Ivana Řídká z městského kulturního střediska.   "Koncepce přehlídky zůstává stejná - nabídnout divákům několik představení profesionálních divadel, v nichž vystupují maximálně čtyři herci," řekla Řídká. Takových divadelních her je podle ní tolik, že by festival mohl trvat nepřetržitě několik měsíců. Výběr je proto složitý, je nutné se orientovat i podle ceny představení, aby bylo možné zachovat přijatelnou výši vstupného.   Diváci mají o přehlídku značný zájem. Loni bylo pět ze sedmi představení úplně vyprodaných, celkem přišlo více než 2700 lidí. "Navíc se nabízejí i samotná divadla, dokonce i ze Slovenska," uvedla Řídká. Není proto podle ní vyloučeno to, že příští jubilejní desátý ročník festivalu by mohl být mezinárodní přehlídkou.   Divácky velmi zajímavé by podle Řídké mohlo být představení Divadla Viola Adresát neznámý v pondělí 14. března. "Není to typické divadlo. Drama, které se celé odehrává v dopisech, citují publiku strhujícím způsobem Jan Hartl a Jiří Dvořák," uvedla Řídká. Režii představení má Lída Engelová.   Hartl bude shodou okolností vystupovat i den předtím v představení Dveře aneb Pane, vy jste náhoda. "To bude v úplně jiné herecké poloze, diváci budou moci porovnat oba výkony, což bude zajímavé," dodala Řídká. Přehlídku zakončí v neděli 20. března Bára Hrzánová a Jana Boušková v představení Šunen Romale - Poslyšte, Romové.   Program letošní přehlídky je uveřejněn na webových stránkách  www. mkstrebic.cz.   bjr snm  