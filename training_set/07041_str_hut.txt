 Světová produkce oceli loni stoupla o 15 procent na nový rekord  Londýn 21. ledna (ČTK) - Celosvětová produkce oceli se v loňském roce zvýšila o 15 procent na rekordních 1,414 miliardy tun. Uvedlo to dnes Světové sdružení pro ocel (WSA). V samotném prosinci produkce meziročně stoupla o necelých osm procent na 116,2 milionu tun.   Výroba oceli v Číně, která je největším světovým producentem i spotřebitelem tohoto kovu, se loni zvýšila o devět procent na 626,7 milionu tun. Podíl země na celosvětové produkci tak klesl na 44,3 procenta z předloňských 46,7 procenta.   Druhé místo v produkci oceli loni obsadilo Japonsko, kde se výroba zvýšila o čtvrtinu na 109,6 milionu tun. Ve Spojených státech produkce vzrostla dokonce o 38,5 procenta na 80,6 milionu tun. USA tak poskočily na třetí místo před Rusko a Indii.   V Evropské unii produkce oceli stoupla o 24,5 procenta na 172,9 milionu tun. Největším producentem oceli v rámci EU bylo Německo, kde se výroba zvýšila o třetinu na 43,8 milionu tun, napsala WSA.   pmh mha  