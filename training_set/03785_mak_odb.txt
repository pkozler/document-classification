 MPSV: Mzdy porostou letos až o 3,2 pct, poroste však také inflace  Praha 12. května (ČTK) - Průměrná nominální mzda v České republice poroste letos o 2,4 až 3,2 procenta. Příští rok by mohl být růst ještě rychlejší, a to 3,5 až 4,5 procenta. Zvýší se však i životní náklady domácností, a to především příští rok. Předpokládá to ministerstvo práce a sociálních věcí (MPSV) ve své Analýze vývoje příjmů a výdajů domácností v roce 2010. Podle Českého statistického úřadu průměrná mzda loni v Česku vzrostla na 23.951 korun.   Pro průměrnou reálnou mzdu, tedy se zohledněním inflace, předpovídá MPSV mnohem nižší růst. Příští rok se zvýší o 1,5 až 1,8 procenta, letos očekává ministerstvo u reálné mzdy růst 0,6 až 1,4 procenta.   Zvýšení reálné mzdy budou brzdit právě rostoucí spotřebitelské ceny. Pro letošní rok předpokládá ministerstvo inflaci 1,7 až 2,5 procenta, pro příští rok v poměrně širokém intervalu 2,3 až 3,3 procenta. Zrychlení růstu cen proti letošnímu roku ministerstvo přičítá administrativním změnám například u elektřiny, plynu či nájemného z bytů a zvýšení snížené sazby daně z přidané hodnoty z deseti na 14 procent. Dalším důvodem podle MPSV bude vzestup cen benzinu a potravin.   Růst nákladů ovšem postihl domácnosti již na počátku letošního roku, zejména u cen v oblasti bydlení za elektřinu a plyn, vodné a stočné. Vzrostly i ceny potravin a nealkoholických nápojů, a to především vlivem vyšších sezonních cen ovoce, zeleniny a brambor. Výrazně podražily i pohonné hmoty, a to dokonce až na nejvyšší úroveň v celé historii ČR. Zvýšily se také spotřebitelské ceny alkoholu a tabáku i náhrady za sociální péči. Sezonní výprodeje naopak v lednu a únoru zlevnily oděvy a obuv, rekreace a zboží pro vybavení domů a bytů.   Celkem v letošním prvním čtvrtletí vzrostly životní náklady domácností meziročně o 1,7 procenta, tedy o jeden procentní bod rychlejším tempem než o rok dřív, uvedlo MPSV. Domácnostem důchodců vzrostly životní náklady meziročně dokonce o 2,9 procenta.   Míru nezaměstnanosti MPSV předpokládá letos ve výši 8,8 až 9,2 procenta, příští rok pak má dosahovat 8,6 až 9,2 procenta. Na konci dubna letošního roku přitom dosahovala 8,6 procenta a bez práce bylo téměř 514.000 lidí.   pcl dvd  