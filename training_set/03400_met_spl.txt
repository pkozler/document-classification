 Sjezdovky na Vysočině měly tento týden nejvíc lyžařů v sezoně  Jihlava 2. ledna (ČTK) - Sjezdovky na Vysočině měly tento týden díky školním prázdninám a dovoleným nejlepší návštěvnost od zahájení sezony. Ve známých skiareálech se denně střídaly stovky lyžařů. Technicky zasněžované svahy jim nabízely jízdu i na metrové sněhové pokrývce. Jak dnes zjistila ČTK, na Novoměstsko přijížděli také běžkaři.   Na parkovišti u sjezdovky ve Vysoké u Havlíčkova Brodu parkovalo během dopoledne i přes sto aut. "Poslední týden byl určitě nad očekávání. Zájem o lyžování byl velký," potvrdil správce areálu Zdeněk Novotný.   S návštěvností jsou spokojeni také na Harusově kopci u Nového Města na Moravě. "Vzhledem k tomu, že bylo výborné počasí, byla tentokrát návštěvnost dobrá i na Silvestra a na Nový rok," doplnil správce Karel Klapač. Největší počet lyžařů jezdil na sjezdovce 28. a 29. prosince. V těchto dnech byly také nejvíc zaplněny běžecké stopy u Nového Města. "Každé volné místečko, kde se dalo zaparkovat v okolí hotelu Ski, bylo obsazeno běžkaři," doplnil Klapač.   Na sjezdovkách v Lukách nad Jihlavou a na Křemešníku u Pelhřimova bylo nejvíc plno 30. prosince, u vleku se muselo chvíli čekat. Hodně se lyžovalo i na Silvestra. "Na Nový rok většina lidí vyspávala, chodili víc až po obědě," přiblížila správkyně obou skiareálů Magda Vaňková. Dnes už je podle ní na návštěvnosti znát, že se lidé zase chystají do práce. Sněhové podmínky na sjezdovkách jsou podle Vaňkové stále vynikající.   Velký zájem byl na přelomu roku také o lezení v ledu. Na ledové stěně, která byla opět uměle vytvořena na skále ve Víru na Žďársku, se už vystřídalo kolem 250 lezců, uvedl David Matuška z provozující společnosti. Ledopád vysoký kolem 45 metrů je přístupný od 22. prosince.   vst jpt  