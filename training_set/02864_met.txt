 Severovýchod USA zasáhla sněhová bouře, ruší se tisíce letů  --------------------    Ke zpravodajství: FOTO/aktuality   Aktualizovali jsme text v odstavcích 1, 2, 4 a 6. Přidali jsme klíčové slovo "Kanada".   --------------------    New York 12. ledna (ČTK) - Severovýchod Spojených států zasáhla další sněhová bouře, kvůli níž dnes byly zrušeny tisíce letů a desetitisíce domácností přišly o dodávky elektrického proudu. V jižních amerických státech přetrvávají problémy na silnicích, kvůli ledovce zahynulo už 11 lidí. Chladné počasí zasáhlo celé USA, podle agentury Reuters je sníh hlášen ze všech států s výjimkou Floridy.   V New Yorku napadlo do dnešního rána kolem 20 centimetrů sněhu. Tři velká letiště ve městě a jeho okolí zrušila na 1700 letů. Dočasně bylo také přerušeno železniční spojení mezi Bostonem a New Yorkem, protože trať poškodil vyvrácený strom.   Největší město USA, které po Vánocích 50 centimetry sněhu zcela paralyzovala jiná bouře, už v úterý vyhlásilo kvůli počasí stav nouze. Newyorský starosta Michael Bloomberg vyzval řidiče, aby raději nevyjížděli na silnice. Zároveň je varoval, že pokud opustí svá auta uvízlá ve sněhu, město jim bude účtovat jejich odtah. Při vánoční kalamitě totiž uvízlá auta zablokovala hlavní silniční tahy a zpomalila plužení silnic.   Stav nouze kvůli sněhu vyhlásily i Boston a Filadelfie. V Bostonu a jeho okolí napadlo zatím 30 až 35 centimetrů sněhu, a místní radnice proto nechala uzavřít všechny veřejné školy. Asi 70.000 domácností v Massachusetts je bez dodávek elektrické energie. Ve Filadelfii je asi 15 centimetrů nového sněhu a v některých oblastech státu Connecticut dokonce až 60 centimetrů. Varování před bouří je v těchto regionech, kde má sněžit celý dnešní den, v platnosti do 20:00 místního času.   Problémy se sněhem a mrazem přetrvávají i na jihu USA. V Georgii, v Mississippi, v Alabamě, v Tennessee a v obou Karolínách bylo uzavřeno několik škol. Úřady nadále doporučují řidičům nevyjíždět, protože mrznoucí déšť a sníh vytvořily na silnicích ledovku. Kamiony na některých dálnicích uvízly na více než 24 hodin, protože po zledovatělém povrchu nedokázaly jet. Při nehodách zaviněných počasím zahynulo od neděle už 11 lidí.   Nepřímo si dnes sníh vyžádal jednu oběť také v kanadském Torontu, kde přišel o život policista, který se snažil zastavit muže v ukradeném sněžném pluhu. Zloděj pluhu z místa odjel, ale po několika kilometrech jej policie dostihla, zahájila na něj palbu a postřelila jej. Bližší podrobnosti o zdravotním stavu muže, který byl následně převezen do nemocnice, nejsou známy.   mtw str mik  