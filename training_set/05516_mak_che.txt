 ČSÚ: Benzin v ČR mírně zlevnil, více klesla cena nafty  Praha 24. června (ČTK) - Ceny pohonných hmot u čerpacích stanic v Česku v uplynulém týdnu opět klesly, nejvíce zlevnila motorová nafta. Její cena klesla o 15 haléřů na průměrných 34,16 koruny za litr. Neprodávanější benzin Natural 95 v průměru zlevnil o devět haléřů na 34,82 koruny za litr. Vyplývá to z dnešních údajů Českého statistického úřadu.   Benzin Special 91 byl levnější o dva haléře a řidiči ho tak mohli koupit za průměrných 33,68 koruny za litr. O osm haléřů zlevnil plyn LPG, který tak stál v průměrnu 17,17 Kč/l.   Ceny pohonných hmot pravidelně sleduje i společnost CCS. Podle jejích pondělních údajů Natural 95 i nafta zlevnily v průměru o 12 haléřů. Natural 95 tak v neděli stál 34,74 koruny za litr a nafta 33,96 koruny za litr   Podle analytika Jana Šimka ze společnosti Broker Consulting je možné, že pohonné hmoty budou dál zlevňovat, pokud klesne cena ropy. "Na finančních a komoditních trzích panují obavy o hospodářský růst světové ekonomiky, který opět zpomaluje. Navíc trhy obchází strašák v podobě bankrotu Řecka," uvedl.   ktp jw  