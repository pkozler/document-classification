 Singapurská ekonomika loni stoupla o rekordních 14,7 procenta  Singapur 3. ledna (ČTK) - Singapurská ekonomika loni stoupla o rekordních 14,7 procenta po poklesu o 1,3 procenta v roce 2009. Oznámila to dnes podle agentury Reuters singapurská vláda. Dodala však, že v letošním roce očekává zpomalení růstu.   "S růstem o 14,7 procenta je Singapur nejrychleji rostoucí asijskou ekonomikou v roce 2010," uvedl podle internetového serveru BBC ekonom Alvin Liew ze společnosti Standard Chartered Bank. Singapurská ekonomika těží ze silného zpracovatelského sektoru, pružného exportu a dobrých výsledků odvětví souvisejících s turistikou.   V samotném čtvrtém čtvrtletí se singapurský hrubý domácí produkt zvýšil o 12,5 procenta. Produkce zpracovatelského sektoru stoupla o více než 28 procent.   pmh vju    