 Fuksa znovu předloží vládě Dřevěnou knihu  Praha 25. ledna (ČTK) - Vláda ve středu po týdnu opět projedná dlouhodobou koncepci hospodaření státního podniku Lesy ČR nazývanou také Dřevěná kniha. Při prvním projednávání uplynulou středu materiál strany vládní koalice nepodpořily. Dle dostupných informací měli vůči němu výhrady především zástupci Věcí veřejných (VV). S drobnými změnami a doplněný o další informace koncepci znovu ostatním ministrům předloží ministr zemědělství Ivan Fuksa (ODS). Dokument dlouhodobě kritizují menší zpracovatelé dřeva, ekologové, soukromí vlastníci lesů i nevládní politické strany.   Velké tendry na těžbu ve státních lesích by měly být podle koncepce od roku 2012 dlouhodobé, dvoukolové. Hlavním kritériem v druhém kole má být stejně jako letos cena. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Pětinu dřeva budou muset nabídnout dál prostřednictvím burzy či aukcí, tak aby se dřevo dostalo i na menší zpracovatele.   Ještě letos má být vyhlášena zakázka pro příští rok na všech 117 soutěžních jednotkách na jeden až deset let. Každý následující rok se mělo podle původního návrhu soutěžit na jedné desetině jednotek na deset let. Jak dnes řekl během svého vystoupení v Senátu Fuksa, v předloženém návrhu bude desetiletá doba tendrů zkrácená na pět let a každý rok by se mělo soutěžit na 20 procentech jednotek.   Odpůrci koncepce požadují, aby ministři materiál odmítli. Nejčastěji koncepci kritizují, neboť prý zvýhodňuje velké těžařské firmy na úkor malých a středních lesníků a dřevařů, kteří se v důsledku tendrů nedostanou ke dřevu. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám. Jako nejtransparentnější označují prodej prostřednictvím komoditní burzy či elektronických aukcí. Upozorňují také na to, že návrh neřeší poslání státního podniku v sociální oblasti či oblasti rozvoje venkova tak, jak bylo stanoveno v jiných dlouhodobých lesnických koncepcích.   Proti navrhované podobě tendrů se v uplynulém týdnu postavili sociální demokraté, KDU-ČSL či Strana zelených.   Jak uvedl v tomto týdnu v on-line rozhovoru na lesnicko-dřevařském serveru Silvarium.cz Fuksův náměstek Jiří Novák, pokud by Dřevěnou knihu vláda ani napodruhé neschválila, upravenou dle požadavků kabinetu by ji ministerstvo nejspíše zkusilo narychlo ministrům znovu předložit k projednání. " Za druhé, jelikož není příliš velký časový prostor pro projednání koncepce (z důvodu lhůt v zákoně 137), bude muset ministerstvo společně se státním podnikem připravit náhradní řešení pro rok 2012, které bohužel rozhodně nebude řešením koncepčním," řekl Novák. Jak by takové náhradní řešení vypadalo, ministerstvo na dotaz ČTK odmítlo blíže komentovat.   V navržené verzi materiálu mají být podle Nováka dále dopracovány mechanismy kontroly prodeje dřeva a projednán také způsob regulace dominantnosti smluvního partnera. Dle informací z MZe nejspíše tak, aby jedna firma nemohla těžit na více než 20 procentech území a nedocházelo tak k monopolizaci oboru.   mjr vju  