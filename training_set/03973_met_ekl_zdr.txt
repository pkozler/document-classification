 Meteorologové v Ústeckém kraji odvolali takzvaný signál regulace  Ústí nad Labem 2. ledna (ČTK) - Meteorologové odvolali po třech dnech takzvaný signál regulace, který omezuje největší znečišťovatele. Vyhlásili ho ve čtvrtek 30. prosince kvůli zvýšeným koncentracím polétavého prachu v ovzduší. Smogová vrstva nad Ústeckým krajem se postupně rozpustila, koncentrace prachu klesla na úroveň, která už není nebezpečná. Podmínky jsou velmi dobré, signál regulace tak mohl být k 17:00 odvolán, řekl ČTK Martin Novák z Českého hydrometeorologického ústavu v Ústí nad Labem.   Nejhorší koncentrace prachových částic byla na Silvestra na Mostecku, především v jeho části na úpatí Krušných hor. Měřicí stanice v Lomu u Mostu zaznamenala odpoledne okamžitou koncentraci 665 mikrogramů na metr krychlový, což je zřejmě krajský rekord letošní zimy. Obyvatelé kraje pak špatnému ovzduší ještě krátkodobě přitížili půlnočními ohňostroji. Pohyb v takto znečištěném prostředí je podle Nováka škodlivý hlavně pro děti. "Může to mít negativní dopad i na imunitní systém," dodal meteorolog.   Dnes večer už se ale mohl celý kraj opět nadechnout. Na většině měřicích stanic ČHMÚ klesla už v sobotu koncentrace prachu pod hranici povolených hodnot. Stav regulace ale mohli odvolat až dnes. "Vyhláška je nastavená setrvačně, musíme počkat, až budou hodnoty nízké nejméně po 24 hodin," vysvětlil Novák. Dnes v podvečer už žádná měřicí stanice hranici 50 mikrogramů na metr krychlový u prachu nepřekračovala, všechny naměřily do 15 mikrogramů.   ivc jpt  