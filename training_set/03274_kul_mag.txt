 Nicolas Cage natáčí v Turecku pokračování Ghost Rider  --------------------    Ke zpravodajství: FOTO ve Fotobance  ID foto: F201101050018801, F200911240194301   --------------------    Ankara 13. ledna (ČTK) - Hollywoodský herec Nicolas Cage natáčí v Turecku další díl filmu Ghost Rider. Uvedla to agentura Anadolu, podle níž herec dnes přijel na natáčení do města Göröme v Kappadocii, která je známa svými skalními obydlími a bizarními kamennými útvary.   Podzemní města vyhloubená v poměrně měkkém tufu v Kappadocii navštěvují turisté z celého světa. K prohlídce ojedinělých kamenných útvarů, které shůry tvarem připomínají houby, využívají nezřídka také letu balonem.   Podle agentury budou některé části filmu natočeny v turecké provincii Denizli, kam turisté přijíždějí obdivovat hlavně Pamukkale, v překladu Bavlněný hrad. Tvoří ho terasy pokryté sněhově bílým travertinem, v nichž jsou vyhloubena jezírka.   Ghost Rider byl natočený podle známého komiksového příběhu o hvězdném motocyklovém kaskadérovi, který uzavřel smlouvu s ďáblem. Přes den Johnny zůstává špičkovým kaskadérem, ale po setmění se mění v Ghost Ridera, jehož údělem je lovit rebelující démony. I přesto, že je nucen bezvýhradně plnit ďáblovy rozkazy, rozhodne se k boji se svým osudem a využít své prokletí a nově nabyté síly k tomu, aby ochraňoval nevinné.   ko kš    