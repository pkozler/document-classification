 Radiologové ve třech nemocnicích KZ chtějí stávkovat kvůli mzdám  Ústí nad Labem 11. května (ČTK) - Radiologové ve třech nemocnicích Krajské zdravotní v Ústeckém kraji podle MfD chtějí stávkovat kvůli mzdám. Plánovaný směnný provoz je připraví až o 40 procent platu.   O stávce prý uvažují zaměstnanci rentgenu, CT, ultrazvuku a magnatické rezonance v Děčíně, Teplicích a Ústí nad Labem. Vedení společnosti jim oznámilo, že místo současných pohotovostních služeb, kde dostávají příplatky za práci přesčas, budou pracovat ve směnném provozu. Tedy už bez příplatků, jen s odměnami za práci v noci a o víkendu.   "V případě, že se nedohodneme, stávka bude. Zachováme jen nejnutnější provoz, aby nedošlo k ohrožení zdraví občanů, provádět se tedy budou úrazová ošetření. Ale nic víc, žádná plánovaná vyšetření,“ řekl MfD zaměstnanec KZ, který si nepřál zveřejnit své jméno.   Mluvčí KZ Jiří Vondra plán na organizační změnu na RDG oddělení pro MfD potvrdil. "Přesčasy už nebudou třeba a zaměstnanci nebudou přesčasy přetíženi. Jejich avizované radikální kroky bychom museli chápat jako stávku za přesčasovou práci,“ řekl Vondra. Podobný systém prý KZ chce zavést i na jiných odděleních.   Podle zaměstnanců radiodiagnostických oddělení je směnný provoz náročnější na počet lidí na oddělení, tudíž i na platy. "Bez přijetí dalších lidí nebudeme schopni směnný provoz zajistit. Nevím, jestli vedení ušetří tolik, aby bylo výhodné zrušit pohotovostní služby a platit další mzdy novým lidem,“ dodal zaměstnanec KZ. Podle mluvčího Vondry se ale zavedením směn ušetří ve třech nemocnicích 5 milionů korun.   Stoprocentním vlastníkem KZ je Ústecký kraj. Firma nyní zaměstnává asi 6300 lidí, z toho zdravotních sester je zatím 2800 a lékařů 820. Nemocnice má v Ústí nad Labem, Teplicích, Mostě, Chomutově a Děčíně.   van jpt  