 Leden 2011 je ve znamení české kinematografie  --------------------    Ke zpravodajství: FOTO ve Fotobance  ID foto: P201011250211801, FO00420029, F201012130196901   --------------------    Praha 4. ledna (ČTK) - Leden je ve znamení české kinematografie. Uskuteční se premiéry detektivky Jana Hřebejka Nevinnost a dokumentu Mateje Mináče Nickyho rodina. Nové Ceny české filmové kritiky budou 13. ledna předány v Divadle Archa. Režisér Jiří Vejdělek začne 8. ledna natáčet komedii Muži v naději. Loňské domácí novinky připomene od 6. do 12. ledna přehlídka v multikině ve Slovanském domě v Praze.   "Uvede například snímky Největší z Čechů, Kuky se vrací, Kajínek, Habermannův mlýn, Román pro muže, Bastardi, Pouta a dokumenty Oko nad Prahou a Katka," řekla ČTK manažerka Palace Cinemas Dita Kubánková. Program naleznou zájemci na adrese  www.palacecinemas.cz .   Už 20. ledna se v kinech objeví snímek režiséra Jana Hřebejka a scenáristy Petra Jarchovského Nevinnost, jehož příběh se odehrává kolem obvinění ze zneužívání mladistvé. Psychologické drama bude distribuováno ve čtyřiceti kopiích. Vypráví o lásce a jejích nejrůznějších tvářích.   "Je to napínavý příběh bez záporných postav, kde nikdo není vyloženě zlý. Na druhé straně není nikdo nevinný, ovšem finální výklad tohoto příběhu hodně záleží na životní zkušenosti diváka, jeho postoji k lásce a dlouhodobému manželství," řekl Hřebejk, který svěřil hlavní role Anně Geislerové a Ondřeji Vetchému. Obsadil i Annu Linhartovou, Alenu Mihulovou, Zitu Morávkovou, Rebeku Lizlerovou, Hynka Čermáka a Miroslava Hanuše.   Ve stejný den bude v Kongresovém centru Praha představen celovečerní dokument s hranými rekonstrukcemi Nickyho rodina, který do kin vstoupí 3. února v sedmi kopiích. "Uskuteční se dvě projekce, první už dopoledne pro studenty. Z různých koutů světa přijede několik zachráněných 'Wintonových dětí', účast přislíbil 101letý Nicholas Winton. Řekl mi, že pokud bude žít, tak přijede. Jinak to prý nemůže slíbit," řekl režisér Mináč ČTK.   Do "Nickyho rodiny" patří dnes tisíce lidí, kteří za svůj život vděčí tomuto muži, ale i všichni, kteří chtějí podle jeho příkladu udělat něco pozitivního pro druhé. Winton zachránil těsně před vypuknutím druhé světové války 669 českých a slovenských převážně židovských dětí. S jeho pomocí odjely z Prahy do Velké Británie, kde našly nový domov.   Jiří Macháček, Bolek Polívka, Simona Stašová, Petra Hřebíčková a Eva Kerekésová ztvární hlavní role v komedii Jiřího Vejdělka Muži v naději. Filmař, jehož Ženy v pokušení přilákaly loni do kin 1,2 milionu diváků, počítá s premiérou už v září. Pokládá za důležité, aby někdo "v ženské totalitě, která nás obklopuje", našel odvahu a řekl o mužích něco pravdivého a upřímného.   "Potřebujete totiž najít alespoň nějaké chyby, z nichž byste si mohl utahovat. Začal jsem s hledáním u sebe a objevil jen dvě slabosti - ženy a přílišnou skromnost. I o nich tedy bude má nová komedie," uvedl. Nepůjde o pokračování Žen v pokušení, pokud jde o příběh či postavy. Jedinou spojkou je obsazení Jiřího Macháčka.   Také přehlídka Projekt 100 pamatovala na domácí kinematografii. Zastoupí ji klasický němý snímek Gustava Machatého Erotikon z roku 1929, rekonstruovaný v Národním filmovém archivu.   Ceny české filmové kritiky budou uděleny v několika kategoriích od hereckých výkonů přes hudbu až po nejlepší režii či film. Nejvíce nominací získaly snímek Radima Špačka Pouta, komedie Roberta Sedláčka Největší z Čechů a film Jana Svěráka Kuky se vrací. Tituly postupující do finále vybírala téměř padesátka novinářů a publicistů z 22 hraných filmů a 13 dokumentů, které měly premiéru v roce 2010. Sedm nominací mají Špačkova Pouta, šest získala Sedláčkova komedie Největší z Čechů a čtyři Svěrákův autorský film Kuky se vrací. Střetnou se tak o vítězství v kategoriích Nejlepší film, Nejlepší režie i Nejlepší scénář.   Jiří Borovička kš  