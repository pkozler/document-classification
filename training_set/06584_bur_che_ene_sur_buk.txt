 Ropa díky silnému ekonomickému růstu v EU dál zpevňovala  Londýn 13. května (ČTK) - Světové ceny ropy dnes dál posilovaly a americká lehká ropa se přechodně vrátila nad 100 dolarů za barel. Ropný trh podpořily údaje o silném ekonomickém růstu v Německu a Francii, které podpořily kurz eura a oslabily dolar.   Cena americké WTI stoupla o jeden a tři čtvrtě dolaru až na 100,70 dolaru za barel, později klesla mírně zpět pod 100 dolarů. Severomořská ropa Brent získávala kolem 16:00 SELČ zhruba dolar a byla těsně pod 114 dolary za barel, předtím však vystoupila až na 114,92 dolaru.   Dvě největší ekonomiky eurozóny v prvním čtvrtletí rostly výrazně rychleji, než se čekalo, a lepší byl díky tomu i výkon ekonomiky celé eurozóny. To posílilo kurz eura a oslabilo dolar. Slabý dolar obvykle vede k nákupům ropy a dalších dolarových komodit, což zvyšuje jejich ceny. Oslabení dolaru byl rovněž za čtvrtečním smazáním počátečních ztrát a obnovením cenového růstu.   Ropný trh se poslední týdny pohybuje jako na houpačce. Investoři přehodnocují vyhlídky globálního růstu a rizika situace na Blízkém východě a prudké vlny výprodejů likvidují spekulativní přirážky. Americká ropa se v posledních dvou týdnech pohybovala ve dvacetidolarovém rozpětí 94 až 114 dolarů za barel a velké výkyvy trh zaznamenává téměř denně.   Analytici se domnívají, že trh zůstane nestabilní i v příštích týdnech. Vedle vyhlídek ekonomik USA a Evropy investory trápí i nejistota ohledně Číny. Peking pokračuje v protiinflačním boji, který však může oslabit poptávku druhého největšího spotřebitele ropy na světě.     Ceny ropy v dolarech za barel (asi 159 litrů) v 15:55 SELČ:     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  113,80  112,98     New York - Nymex  WTI  červen  99,40  98,87     hp dvd  