 Zisk železničního obra Union Pacific loni stoupl téměř o polovinu  New York 20. ledna (ČTK) - Největší americká železniční společnost Union Pacific v loňském roce zvýšila čistý zisk téměř o polovinu na 2,8 miliardy dolarů (zhruba 50 miliard Kč). Oznámila to dnes firma, která těžila z růstu poptávky po nákladní železniční přepravě v podnikatelském sektoru.   "Hlásíme nejziskovější rok v téměř 150leté historii Union Pacific," uvedl předseda správní rady a generální ředitel společnosti Jim Young. "Při pohledu na rok 2011 jsme povzbuzeni známkami pozvolna posilující ekonomiky," dodal.   V samotném čtvrtém čtvrtletí čistý zisk meziročně stoupl o dvě pětiny na 775 milionů dolarů, tedy 1,56 dolaru na akcii. Překonal tak očekávání analytiků, kteří jej podle průzkumu agentury Reuters odhadovali na 1,48 dolaru na akcii. Čtvrtletní provozní příjmy se zvýšily o 17 procent na 4,4 miliardy dolarů.   Akcie společnosti Union Pacific v loňském roce posílily téměř o 50 procent. Po dnešním zveřejnění výsledků však oslabily, což mohl být podle jednoho z analytiků důsledek toho, že firma neposkytla konkrétnější výhled pro letošní rok.   pmh vju  