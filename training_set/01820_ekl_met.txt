 Teplejší počasí komplikuje sčítání zubrů na severovýchodě Polska  --------------------    Ke zpravodajství: AUDIO   --------------------    Varšava 20. ledna (zpravodajka ČTK) - Poměrně teplé počasí, které v posledních týdnech panuje v Polsku, komplikuje pravidelné sčítání zubrů v Bělověžském národním parku na severovýchodě země. Polské agentuře PAP to řekl zástupce národního parku.   Kvůli oteplení a dešťům roztál sníh, a tak není možné zubry vystopovat. Část zvířat také letos vůbec nechodí na místa, kde jim pracovníci parku v zimním období nechávají krmivo. Díky tomu mohou často tuhé zimy přežít i slabší jedinci. Zubři dostávají krmivo i za současného teplejšího počasí, aby neničili rostliny vyseté na polích na podzim a nezpůsobovali tím škody zemědělcům.   Sčítání zubrů v této sezoně začalo na přelomu listopadu a prosince, kdy oblast severovýchodního Polska zasypal sníh, kdy mrzlo a zubři začali přicházet na místa s krmivem.   "Teď musíme počkat na návrat zimy," řekl Jerzy Dackiewicz z Bělověžského národního parku. K tomu, aby sčítání těchto příbuzných amerického bizona mohlo být dokončeno, podle něj stačí, aby se sníh na zemi udržel dva týdny. V příštích dnech se má ochlazovat, na severovýchodě by mělo mrznout i během dne a na neděli meteorologové hlásí sněžení.   Dackiewicz očekává, že letošní sčítání ukáže, že stádo zubrů se od loňska o něco zvětšilo a že bude čítat více než 460 kusů. Loni pracovníci národního parku napočítali 451 zubrů. Někteří odborníci si myslí, že je to příliš mnoho, ideální počet by podle nich byl kolem čtyř stovek. Šest se jich nedávno "přestěhovalo" k chovatelům do České republiky.   V Bělověžském pralese žije největší stádo zubrů ve volné přírodě na světě. Polsko na jejich ochranu, zlepšení podmínek pro život a výzkum v nejbližších letech vyčlení 20 milionů zlotých (skoro 125 milionů korun). Značná část této částky pochází z evropských fondů.   hab mik      