 Městské divadlo Brno připravuje muzikál o krvelačné rostlině  Brno 12. května (ČTK) - Rostlina, jež se živí lidskou krví, je středobodem muzikálové novinky Městského divadla Brno. Bláznivou komedii amerických autorů Howarda Ashmana a Alana Menkena brněnský soubor nastudoval pod názvem Kvítek z horrroru. Jde o parodii na brakové žánry, horory i klasické muzikálové formy, a zároveň milou komedii, řekl dnes novinářům režisér Petr Gazdík.   Hrdinou představení je nenápadný prodavač Seymour ze zapadlého květinářství, který shodou podivných náhod získá podivuhodnou kytku. Rostlina se brzy stane atrakcí a zákazníci se jen hrnou. Seymour ale zjistí, že kytka prosperuje pouze tehdy, když pravidelně dostává svou dávku krve. Její nároky se navíc stále stupňují.   "Seymour musí rostlince shánět potravu a zároveň bojovat o srdce své vyvolené Audrey, která je neustále uzurpována svým sadistickým přítelem, zubařem Orinem," popsala dramaturgyně Klára Latzková. Na rozdíl od známé filmové verze ale divadelní představení nespěje ke šťastnému konci, upozornil režisér.   Výtvarník Aleš Valášek navrhl pro představení čtyři pohyblivé loutky zpodobňující krvelačnou rostlinu. Kytka postupně roste a na konci je schopná pozřít člověka. "V největší verzi je asi 2,4 metru vysoká," uvedl Valášek.   Téma k satirickému muzikálu nalezli autoři v černobílém filmovém hororu z roku 1960, kde si jednu z epizodních rolí zahrál tehdy začínající Jack Nicholson. Film se stal předlohou pro rock'n'rollový muzikál, který měl premiéru v roce 1982.   Na motivy divadelního muzikálu vznikl v roce 1986 úspěšný film, v němž si roli šíleného zubaře hrál Steve Martin. Městské divadlo už muzikál hrálo. V roce 1990 měl v Brně československou premiéru. Pro nynější nastudování vznikly nové, modernější hudební aranže, divadelníci upravili také překlad.   V nové inscenaci alternují v roli Seymoura Lukáš Janota a Jakub Uličník. Jeho lásku Audrey hrají Alena Antalová a Markéta Sedláčková. Hlas nebezpečné rostlině propůjčí Dušan Vitázek. Premiéra bude 21. května na hudební scéně Městského divadla.   Jan Tomandl dr  