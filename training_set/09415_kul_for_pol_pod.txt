 Vláda projedná koncepci péče o lidové tradice  Praha 4. ledna (ČTK) - Na podporu péče o tradiční lidovou kulturu by mělo jít v následujících pěti letech z programu takzvaných kulturních aktivit téměř 150 milionů korun. Počítá s tím koncepce účinnější péče o tradiční lidovou kulturu v České republice na léta 2011 až 2015, kterou by měla ve středu projednat vláda. Návrh koncepce, která navazuje na předchozí strategii z roku 2003, předložilo ministerstvo kultury.   Tradiční lidovou kulturu má na starosti mimo jiné Národní ústav lidové kultury ve Strážnici, příspěvková organizace ministerstva kultury. Na regionální a místní úrovni pak jsou pověřené péčí o lidovou kulturu vybraná muzea. K prezentaci výsledků péče o folklorní tradice slouží webové stránky  www.nulk.cz ,  www.lidovakultura.cz  a  www.lidovaremesla.cz .   Koncepce na léta 2011 - 2015 počítá s pokračováním udělování titulu Nositel tradice lidových řemesel. Každoročně se cena dává řemeslníkům, kteří používají tradiční způsob práce. Stejně tak se i nadále počítá s tím, že muzea s etnografickými sbírkami budou zkoumat a dokumentovat jevy tradiční lidové kultury v terénu.   Finance na péči o tradiční lidovou kulturu jdou z programu takzvaných kulturních aktivit ministerstva kultury. Část peněz je určena na podporu příspěvkových organizací ministerstva, díl na dotace na podporu tradiční lidové kultury a něco jde také na stipendia pro studenty.     hck mkv  