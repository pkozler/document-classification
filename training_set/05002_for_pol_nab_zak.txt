 Palestinci kvůli Obamovu projevu svolali mimořádné jednání vedení  --------------------    Ke zpravodajství: FOTO/aktuality   --------------------    Ramalláh 19. května (ČTK) - Předseda palestinské samosprávy Mahmúd Abbás dnes v reakci na projev amerického prezidenta Baracka Obamy svolal mimořádnou schůzku palestinského vedení. Obama se vyslovil sice jasně pro palestinský stát, ale zároveň proti tomu, aby se ho Palestinci domohli jednostrannými kroky v OSN, jak mají v září v úmyslu.   Šéf Bílého domu v projevu hovořil o celém spektru událostí na Blízkém východě a v severní Africe a část věnoval také izraelsko-palestinskému problému.   Podpořil mnohé z podmínek mírových jednání, s nimiž za ním právě do Washingtonu odjíždí izraelský premiér Benjamin Netanajhu k pátečnímu setkání.   Obama se vyslovil překvapivě konkrétně k hranicím budoucí Palestiny a je toho názoru, že by měl po vyjednání s Izraelem vzniknout na ekvivalentu území, jež Palestinci obývali do války v roce 1967.   Stejně jako Netanjahu ani on nesouhlasí s tím, aby se Palestinci pokusili dosáhnou uznání svého státu v OSN jednostrannou cestou, bez vyjednávání s Izraelem. Abbás o to chce požádat v září ve Valném shromáždění OSN.   sva mik  