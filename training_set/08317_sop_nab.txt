 Tříkrálová sbírka vynesl na západě Čech rekordních 3,2 milionu Kč  Plzeň 31. ledna (ČTK) - Více než 3,17 milionu korun vynesla letos na západě Čech tradiční Tříkrálová sbírka. V Plzeňské diecézi, která zahrnuje většinu Plzeňského kraje a Karlovarský kraj, letos skupinky koledníků vykoledovaly dosud nevyšší částku. Podařilo se vybrat ještě o 130.000 korun více než loni, řekla dnes ČTK mluvčí Diecézní charity a biskupství Alena Ouředníková.   Podle pravidel sbírky zůstává 65 procent peněz v místě výběru. Například v Plzni z nich chce Městská charita podporovat nedávno otevřený Domov svatého Aloise, který pečuje o lidi s Alzheimerovou chorobou či stařeckou demencí. Celkem 15 procent výtěžku podpoří projekty Diecézní charity Plzeň. Bude to například Domov pro matky s dětmi v tísni v Havlovicích u Domažlic, Domov pro seniory v Boru, noclehárna Betlém v Chebu, terénní krizová služba, terénní sociální práce, středisko pracovní rehabilitace, poradna pro cizince a uprchlíky, adopce na dálku a další činnosti.   V Plzni letos vyšlo do ulic 79 skupinek koledníků, kteří vybrali 328.684 korun, zhruba o 30.000 méně než loni. Z Klatov se vydalo po městě a okolních vesnicích 143 skupinek. Koledníci tam vybrali rekordních 467.017 korun, přibližně o 40.000 víc než loni.   Celkem se letos Tříkrálové sbírky v plzeňské diecézi zúčastnilo 879 skupinek koledníků. Loni bylo v diecézi 831 pokladniček. "Skupinky byly tří- nebo čtyřčlenné, na sbírce se tedy aktivně podílely více než 3000 lidí, nemluvě o těch, kteří poskytovali sbírce zázemí, přípravu kostýmů, čaj pro koledníky a podobně," dodala mluvčí.   lap snm  