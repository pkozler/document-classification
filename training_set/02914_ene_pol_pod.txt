 Plzeňský kraj ušetří centrálním nákupem energií 14 milionů korun  --------------------    Ke zpravodajství: AUDIO   --------------------    Plzeň 5. května (ČTK) - Na nákupu elektřiny a plynu v letošním a příštím roce ušetří Plzeňský kraj centrálním nákupem 14 milionů korun. Ve všech čtyřech komoditách dosáhl na dnešní elektronické aukci na Českomoravské komoditní burze v Kladně (ČMKB) nižších cen, než má dohodnuté od letošního ledna. Je to velký úspěch zejména proto, že cena elektřiny i plynu roste a na podzim by se měla zvýšit podle odhadů minimálně o deset procent, uvedl pro ČTK hejtman Milan Chovanec (ČSSD).   Kraj, který má ve svých organizacích, školách a nemocnicích stovky odběrných míst, poptával na burze prostřednictvím najatých makléřů z kladenského FIN-servisu vysokonapěťovou a nízkonapěťovou elektřinu i plyn v kategoriích malo a velkoodběr. Například u aukce silové elektřiny, kterou nyní kraj nakupuje za 1682 Kč/MWh, se mu podařilo dosáhnout ceny 1469 Kč/MWh, přičemž zahajovací cena, kterou kraj nabídl v elektronické aukci, činila 1550 Kč/MWh. "Zamávaly" s ní zejména příhozy v posledních 20 vteřinách. Kraj nyní ročně nakupuje tento druh elektřiny za 122 milionů Kč a dnešní aukcí ušetří téměř osm milionů korun.   "Vysokonapěťovou elektřinu nově nakoupí za 1479 Kč/MWh a uspoří půl milionu korun, u maloodběru plynu ušetří čtyři miliony a velkoodběru 1,7 milionu Kč," řekla Lenka Doubnerová, makléřka FIN-servisu, který má od ČMKB licenci jako dohodce a zajišťuje pro kraj konzultační služby za 900.000 Kč, přičemž každý nerealizovaný obchod ho nic nestojí.   "Dosažené ceny jsou fixní do konce roku 2012. Kraj se tak vyhne předpokládanému letošnímu zdražení," řekl šéfmakléř Petr Havlena. "Ceny překonaly optimistická očekávání. Tuto formu nákupu doporučíme všem obcím v kraji a naše organizace Centrální nákup jim bude poskytovat bezplatné poradenství," uvedl Chovanec. Podle něj je výrazně lepší pořádat na dodávky komodit pro kraj i všechny jeho organizace elektronické aukce, protože jsou rychlé, jednoduché a zcela transparentní. Kraj se snaží pořádat tyto moderní formy nákupu co nejvíce.   Podle předsedy ČMKB Pavla Štorkána trvá aukce týden od vyhlášení, kdežto dosud nejčastěji používané výběrové řízení tři až pět měsíců, pokud se nikdo neodvolá, což aukce neumožňuje. Procesy jsou navíc dozorovány.   Odběrná místa budou nyní podepisovat s burzou závěrkové listy, tedy obdobu obchodních smluv s dodavatelem. Některá budou mít novou cenu za měsíc, poslední až od ledna 2012, záleží na výpovědní lhůtě. "Maximum bude ale nabíhat v nejbližší době," dodal hejtman.   "Burza, která má necelých 20 dodavatelů-obchodníků s elektřinou a plynem, přispívá ke kultivaci celého trhu. Proces je velmi rozběhnutý, hlásí se nám další kraje a stovky obcí," uvedl Štorkán. Podle něj ČMKB nezveřejňuje účastníky obchodů, ale jen dosažené ceny. Kraj dnes slíbil, že dodavatele oznámí po podpisu závěrkového listu.   ČMKB je jediným burzovním trhem s energiemi pro konečné odběratele. Obchoduje dále se dřevem, uhlím, chemikáliemi, druhotnými surovinami a připravuje aukce pohonných hmot. Hejtman by je velmi uvítal.   Václav Prokš mol  