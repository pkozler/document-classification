 Zaměstnanci ostravského dopravního podniku budou stávkovat  Zprávu jsme aktualizovali. Doplnili jsme vyjádření města a dopravního podniku.   --------------------    Ostrava 27. května (ČTK) - Zaměstnanci Dopravního podniku Ostrava (DPO) budou od 1. června stávkovat. Požadují navýšení průměrných platů o osm procent. Firma ale nabízí jen tři procenta. Přesný rozsah omezení dopravy ve městě ještě není znám. Stejně tak není určen ani konec protestu. ČTK to dnes řekl šéf odborářů Ivo Protivínský. Magistrát tvrdí, že na odbory požadované zvýšení mezd peníze nejsou. Vedení dopravního podniku chce v případě stávky zachovat provoz alespoň na páteřních linkách.     "Po půl roce kolektivního vyjednávání jsme se stále se zaměstnavatelem nedohodli na růstu platů. Proto ve čtvrtek závodní výbor rozhodl o vyhlášení stávky," řekl Protivínský s tím, že už několik měsíců byli odboráři ve stávkové pohotovosti.   Mluvčí společnosti Miroslav Albrecht ČTK řekl, že informaci o plánované stávce vedení obdrželo. "Pro případ, že bude stávka skutečně zahájena, vyvine vedení Dopravního podniku Ostrava maximální úsilí k zajištění městské hromadné dopravy alespoň v základním rozsahu, tedy provozu několika páteřních tramvajových linek a vybraných linek autobusové a trolejbusové dopravy," sdělilo vedení DPO v prohlášení na svých internetových stránkách. Konkrétní rozsah provozu oznámí v pondělí 30. května.   Odbory původně podle jejich šéfa požadovaly růst tarifních platů o 15 procent. Postupně požadavek snížily na pět procent. "To odpovídá osmi procentům průměrné mzdy. Vedení společnosti ale stále nabízí pouze růst tarifní mzdy o 1,5 procenta. U průměrné by to byly tři procenta, což by nepokrylo ani inflaci. Navíc loni naše platy stagnovaly," řekl Protivínský.   Mluvčí ostravského magistrátu, který je zřizovatelem dopravního podniku, Andrea Vojkovská uvedla, že v současné době není v možnostech městského rozpočtu navýšit platy zaměstnanců DPO o požadovaných pět procent z tarifní mzdy. "Vedení města a dopravního podniku má na pondělí naplánováno další kolektivní vyjednávání, které rozhodne o situaci v dalších dnech," informovala Vojkovská.   Náměstek primátora pro dopravu Aleš Boháč (ČSSD) uvedl v tiskové zprávě, že město si uvědomuje závažnost problému. "Ujišťujeme proto, že při setkáních s odboráři se s nimi budeme snažit dohodnout tak, aby hromadná doprava ve městě nebyla ochromena," sdělil Boháč.   Vedení DPO se kromě jednání s odboráři chce setkat také se zaměstnanci přímo na pracovištích a pokusit se jim vysvětlit postoj a možnosti zaměstnavatele ke zvýšení mezd i možné důsledky stávky. "Dopravní podnik Ostrava vnímá vyhlášení stávky za krok, který způsobí škody s dopadem nejen na společnost samotnou, ale také na cestující veřejnost, která bude vnímat stávku zaměstnanců městského dopravce negativně. Stávkou bude poškozeno dobré jméno společnosti," uvedlo v prohlášení vedení DPO   O plánované stávce dnes informoval Moravskoslezský Deník. Podle něj chtěly odbory stávkovat v Ostravě už 31. května. Protest ale odložily kvůli mezinárodním atletickým závodům Zlatá tretra. "Nechtěli jsme městu udělat mezinárodní ostudu," řekl listu Protivínský.   Podle něj ale zatím není jasný rozsah stávky. "Ve středu nevyjedeme. Kolik spojů a kolik linek to bude uvidíme ve středu. Věřím, že se do stávky zapojí co nejvíce zaměstnanců. Záleží i na tom, kolik bude stávkokazů," řekl šéf odborů. Dodal, že určen zatím není ani konec stávky. "Začneme 1. června. Jak dlouho bude trvat ještě nevíme, bude o tom rozhodovat stávkový výbor. Záležet bude i na jednání s vedením města," řekl. Obyvatelům města, kteří jsou na veřejné dopravě závislí, ale doporučuje, aby si důležité záležitosti raději ze středy přesunuli na jiné dny.   Ostravský magistrát letos podniku snížil o 40 milionů korun dotaci. Přesně tato částka nyní společnosti chybí k uspokojení požadavku odborářů. "Firma má na navýšení platů jen 21 milionů korun. Aby tarifní mzdy stouply o požadovaných pět procent, potřebuje celkem 61 milionů," vysvětlil Protivínský.   DPO má čtyřletou kolektivní smlouvu uzavřenou do roku 2013. Nyní se jedná pouze o dodatku v oblasti mzdové a sociální. Podnik provozuje celkem 84 linek a celková síť přesahuje 1000 kilometrů. Zaměstnává zhruba 2000 lidí, mluvčí města uvedla, že průměrný hrubý plat v současné době činí 22.872 korun.   "Zaměstnancům Dopravního podniku, který je příspěvkovou organizací města, byly v posledních pěti letech postupně navýšeny platy o 33 procent," informovala Vojkovská. Při požadovaném navýšení by se podle ní průměrná mzda navýšila o 1.829 korun. "Ačkoliv se rozpočet města kvůli sníženému výběru daní propadl o 1,5 miliardy korun, každoroční dotace pro dopravní podnik, která přesahuje 1 miliardu, se téměř nemění," doplnila Vojkovská.   dvc vpl jpt  