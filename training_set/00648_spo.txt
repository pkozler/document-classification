 Krasobruslař Ondrej Nepela se narodil před 60 lety  --------------------    Ke zpravodajství: FOTO ve Fotobance   --------------------    Bratislava/Praha 20. ledna (ČTK) - Slovenský krasobruslař Ondrej Nepela, olympijský vítěz z roku 1972 a trojnásobný mistr světa se narodil před 60 lety, 21. ledna 1951. Jeho život ukončily 2. února 1989, v pouhých 38 letech, následky nákazy virem HIV. Nepela, který byl v roce 2000 zvolen nejúspěšnějším sportovcem Slovenska 20. století, se stal jednou z prvních obětí AIDS mezi slavnými sportovci.   Bratislavský rodák v mládí obdivoval Karola Divína, který se na bratislavském stadionu stal mistrem Evropy. Záhy se ho ujala vídeňská rodačka Hilda Múdra, která se stala jeho první a jedinou trenérkou.   Nepela vládl československému krasobruslení od roku 1965 až do konce aktivní kariéry. První velkou medaili získal v 15 letech doma v Bratislavě, byl jí evropský bronz. V roce 1969 byl poprvé zlatý - na ME v Garmisch-Partenkirchenu, několik měsíců nato v americkém Colorado Springs vybojoval první světovou medaili - stříbrnou. V roce 1970 evropské zlato i světové stříbro obhájil. V letech 1971-73 vyhrál další tři mistrovství Evropy (Curych, Göteborg, Kolín nad Rýnem), tři mistrovství světa (Lyon, Calgary, Bratislava) i olympijské hry v Sapporu (1972).   Nepela poté odešel do zámořské revue Holiday on Ice, kde jako obletovaný sólista působil plných 13 let. Po získání trenérské licence v roce 1986 odešel do Německa. Smrtelným virem se Nepela s největší pravděpodobností nakazil až poté, co ukončil závodní kariéru. Již od jeho mládí se mezi blízkými vědělo, že je homosexuál. A podle řady spekulací lze zdroj jeho nákazy hledat právě mezi homosexuálními partnery.   Ondrej Nepela byl v roce 1971 vyhlášen československým Sportovcem roku, v prosinci 2000 byl zvolen nejúspěšnějším sportovcem Slovenska 20. století.   rmi  