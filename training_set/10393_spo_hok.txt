 Broš zařídil třemi body výhru Sparty v Kladně  --------------------    Ke zpravodajství: FOTO/aktuality   --------------------    Kladno 16. ledna (ČTK) - Sparťanský útočník Michal Broš byl největší hvězdou dnešního duelu na ledě Kladna. K výhře Pražanů 4:1 přispěl dvěma góly a také asistencí na poslední branku svého celku, kterou vstřelil v 38. minutě ve vlastním oslabení tří proti pěti Petr Ton. Podobnou situaci prý sám brzy pětatřicetiletý centr ještě nezažil.   "Byl to určitě klíčový okamžik zápasu. Dát gól při oslabení dvou hráčů na ledě to se mě samotnému mezi dospělými nikdy nepodařilo. Pamatuji si, že někdy v osmé třídě jsem ve stejné situaci projel s pukem celým hřištěm a dal gól, ale v extralize něco takového nepamatuji," komentoval Broš kuriózní gól, který připravil pro Tona.   Po chybě v kladenské defenzivě jel s Tonem na jediného kladenského obránce. "Od začátku jsem věděl, že do poslední chvíle budu držet puk a pak ho dám Petrovi, aby ho mohl uklidit do prázdné branky. To se naštěstí podařilo, protože obránce se přece jen trošku posunul spíše ke mě, což byla ideální pozice pro nahrávku," doplnil Broš.   Sparta nutně potřebuje sbírat body, aby si ještě zachovala naději na play off. V současné době ztrácí na dvanáctém místě na desátý Litvínov deset bodů. A podobnou trefu v tak důležitém okamžiku v dvojnásobném oslabení jako v Kladně nepamatuje ani kanonýr Ton. "Pokud si vybavuji, povedlo se mi to v přáteláku v Litvínově, ale v lize jsem určitě nic podobného nezažil," přidal se Ton k Brošovi. Shodou okolností dnes vstřelil gól v oslabení tří proti pěti i Liberec v utkání s Karlovými Vary, když už na konečných 7:1 upravil Petr Nedvěd.   Spartu v Kladně nasměrovaly k výhře tři trefy mezi 14. a 18. minutou, přičemž první dva góly dal Broš. "Přitom úplný úvod zápasu nám moc nevyšel, už v kabině byla skleslá nálada, jako by se každý zápasu obával. Ale přesto jsme se snažili přece jen tým hecovat. Pak jsme sice dali tři góly, které byly hezké, ale přišly většinou po chybách kladenské obrany," doplnil Broš.   cab hha jip  