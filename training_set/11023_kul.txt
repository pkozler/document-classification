 Moravanka slaví 40 let od prvních nahrávek a výročí zakladatele  --------------------    Ke zpravodajství: FOTO ve Fotobance  ID foto: F201005030294901, F201005030294201   --------------------    Praha 30. ledna (ČTK) - Slovácká dechovka Moravanka slaví 40 let od prvních rozhlasových nahrávek a 70. narozeniny zakladatele a kapelníka Jana Slabáka, které připadají na 24. března. Při této příležitosti vychází komplet tří CD, jenž se ohlíží za rozsáhlou tvorbou Moravanky čítající kolem padesáti alb a stovky televizních a rozhlasových pořadů. ČTK o tom informoval Vladan Drvota z vydavatelství Supraphon.   Na tehdejší československé hudební scéně se Moravanka objevila na přelomu let 1971 a 1972. Členové orchestru pocházeli z brněnských operních a symfonických těles. Samotný Slabák, absolvent brněnské konzervatoře, byl členem Státní filharmonie Brno. Jako trumpetista současně spolupracoval s mnoha orchestry, například tanečním a jazzovým orchestrem Mirko Foreta i Gustava Broma nebo se Symfonickým orchestrem bratislavského rozhlasu.   "Důležité bylo, že jsem se v případě Moravanky strefil do stylizace lidové písně, jaká se tenkrát nevyskytovala. A za druhé jsem do naší muziky vnesl i tak trochu prvky swingu. Čerpal jsem i z cimbálovky, ale toho swingu bylo v naší hudbě ještě víc. Tímhle vším byl celý náš projev úplně jiný než projev jiných kapel. A zabralo to," uvedl k počátkům Moravanky Slabák.   Již první rozhlasové nahrávky Moravanky měly velký ohlas. Rozhodujícím zlomem v její kariéře byl první televizní pořad, který se objevil v březnu 1973 s názvem Vy neznáte Moravanku. Členové orchestru brzy opustili svá dosavadní povolání a začali se věnovat výhradně dechové hudbě. V roce 1978 se Moravanka stabilizovala jako profesionální těleso.   "Bylo to bolestné rozhodnutí. Když jsem dával výpověď ze Státní filharmonie Brno, zrovna jsme hráli Beethovenovu Devátou symfonii. Odchodu z filharmonie jsem se bránil dosti dlouho, ale požadavky na Moravanku byly obrovské, už to nešlo jinak udržet," sdělil Slabák.   Mnoho nechybělo a kariéra Slabáka se mohla vydat úplně jiným směrem. Jako předního sólisty Státní filharmonie Brno a díky zahraničním zájezdům tělesa si ho na začátku 70. let všiml slavný dirigent Herbert von Karajan, který jej pozval na konkurz do Berlínské filharmonie do tehdejšího Západního Berlína. Komunistický režim mu to však neumožnil.   "Západní Berlín byl uzavřená zóna uprostřed východního Německa, nebylo možné tam účinkovat. Oni mě ale pořád lákali, potřetí bych tam už i přijet mohl, ale přišel do toho zájezd Státní filharmonie Brno do Bulharska. Napsal jsem tedy do Berlína, že přijedu o den později, ale to už zase Berlínská filharmonie odjela na nějaké turné. Takže se to tenkrát takhle minulo," podotkl Slabák.     O nahrávky Moravanky byl v minulosti velký zájem. Kapela mimo jiné za více než čtyři miliony prodaných zvukových nosičů získala šest zlatých desek Supraphonu. Nahrávky Moravanky, v některých případech s německými texty, vyšly i v mnoha dalších zemích. V současné době zpívají s Moravankou Jana Slabáka Ivana Slabáková, Daniela Magalová, Břetislav Osička a František Uher. "Hrajeme pořád, žádostí o koncerty máme dost, i když, pravda, na živobytí to není. Členové kapely mají svá zaměstnání a mně je sedmdesát, takže už to beru spíš sportovně; ale jedeme pořád dál," dodal Slabák.   Roman Jireš pba  