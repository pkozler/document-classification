 Lyžařská střediska v hradeckém kraji nabízejí výborné podmínky  --------------------    Ke zpravodajství: AUDIO   --------------------    Špindlerův Mlýn (Trutnovsko) 6. ledna (ČTK) - Lyžařské areály v Královéhradeckém kraji v Krkonoších a Orlických horách nabízejí milovníkům zimních sportů před nadcházejícím víkendem výborné sněhové podmínky. Na sjezdových tratích leží až 130 centimetrů sněhu. Upraveny jsou také trasy pro běžkaře v okolí lyžařských areálů. Někde se jezdí za nižší ceny vedlejší sezony, zjistila ČTK od provozovatelů vleků.   V areálech největšího krkonošského střediska Špindlerův Mlýn leží na sjezdovkách 60 až 130 centimetrů sněhu. "V provozu máme pět lanovek a 11 vleků. Běžkaři mají upravené stopy v délce 80 kilometrů. V neděli budou na červené sjezdovce ve Svatém Petru závody pro veřejnost," řekl ČTK ředitel Skiareálu Špindlerův Mlýn Jiří Beran.   Nyní ve Špindlerově Mlýně denně lyžuje kolem 5000 lidí. "Nejsilnější skupinou jsou rusky mluvící turisté, kteří k nám přijeli oslavit pravoslavné Vánoce," řekl Beran. Od pondělí se ve Špindlerově Mlýně lyžuje za ceny vedlejší sezony. Cena jednodenního skipasu pro dospělého klesla ze 700 na 600 korun, tedy na úroveň hlavních středisek v Krkonoších.   Kvalitní podmínky nabízejí i další střediska. Například v lyžařském areálu Černá hora v Janských Lázních leží 80 až 100 centimetrů sněhu, otevřeno a upraveno je 11 kilometrů sjezdovek a přibližně 25 kilometrů běžeckých tratích. V provozu je i sáňkařská dráha. V Peci pod Sněžkou leží na sjezdovkách až 120 centimetrů sněhu. Lanovka na Sněžku je v provozu denně od 08:00 do 18:00. Dnes byl však horní úsek lanovky na Sněžku kvůli silnému větru mimo provoz.   Velmi dobré podmínky hlásí také vlekaři v Orlických horách, kde na sjezdovkách leží 70 až 130 centimetrů prachového nebo zmrzlého sněhu. "Přes den stříkáme technický sníh na sjezdovku Můstek. Běžecké tratě jsme upravili od Rokytnice po Homoli včetně sjezdu do Zdobnice," uvedli vlekaři z Říček. I v Říčkách v lednu platí ceny vedlejší sezony. Jednodenní skipas dospělého stojí 420 korun místo 480 korun.   Na hřebenech Krkonoš leží podle horské služby kolem 75 centimetrů sněhu. V lavinových katastrech stále platí druhý stupeň lavinového nebezpečí z pětibodové škály. Na hřebeni Orlických hor je asi metr sněhu.   Zdeněk Rychtera snm  