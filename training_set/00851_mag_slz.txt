 Sazka vyplatila přes milion korun rekordnímu počtu sázejících  --------------------    Ke zpravodajství: ilustrační FOTO ve Fotobance  ID foto: P200810210640001, FO01021987   --------------------    Praha 4. ledna (ČTK) - Sazka loni za správné tipy v některé ze svých sázkových her a loterií vyplatila výhru vyšší než milion korun 85 sázejícím, počet nových milionářů je tak nejvyšší ve více než padesátileté historii firmy. Výhru vyšší než deset milionů korun získalo 19 sázejících. ČTK to dnes oznámil mluvčí Sazky Zdeněk Zikmund.   "V průměru tak opouštěl sídlo společnosti nový milionář každé čtyři dny," uvedl Zikmund. V roce 2009 vyhrálo přes milion korun 73 sázejících, o rok dříve jich bylo ještě o pět méně.   Kolik peněz lidé loni u Sazky prosázeli, mluvčí ještě neví. "Dokončujeme závěrku za loňský rok, čísla budeme mít v polovině ledna," vysvětlil. "V roce 2009 byly vklady ze sázkové a loterijní činnosti mírně přes osm miliard korun, na výhrách jsme vyplatili přes čtyři miliardy korun," uvedl Zikmund.   Velkou část zbývajících peněz Sazka podle Zikmunda odvádí akcionářům. "Dále platíme odměny obstaravatelům, to znamená majitelům trafik, kteří naše produkty prodávají," dodal.   Do prodělečné víceúčelové O2 areny (dříve Sazka arena), jejíž výstavba hospodaření Sazky negativně ovlivnila, podle Zikmunda peníze z výtěžku sázení neproudí. "Na arenu nejde nic, ta si hospodaří samostatně a Sazka tam nemá žádný podíl," dodal mluvčí.   Nejvyšší výhra loni činila 54,6 milionu korun. Vyhrál ji sázkař, který si v květnu na Moravě vsadil 58 korun. Na výhru ve výši přes 50 milionů korun stačilo sázkaři v severních Čechách vsadit 16 korun; za stejný vklad získal 46,7 milionu korun další moravský sázkař.   Nejvíce novopečených milionářů, celkem 19, si vsadilo na severní Moravě; padlo zde i nejvíce výher převyšujících částku deset milionů korun. Do středních Čech směřovalo 16 milionových výher, na jižní Moravu 13, do severních Čech a Prahy po devíti výhrách.   Dosud nejvyšší individuální výhra padla v červenci 2003, kdy jackpot Sportky dosáhl 112,9 milionu korun.   Jiří Janda kš  