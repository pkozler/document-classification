 Čína evakuuje své obyvatele z Egypta, zprávy o dění cenzuruje  --------------------    Ke zpravodajství: FOTO/aktuality   --------------------    Peking/Káhira 31. ledna (ČTK) - Čína dnes pošle do Egypta letadlo, aby ze země evakuovalo stovky jejích obyvatel. V době, kdy v Egyptě pokračují už sedmým dnem protivládní demonstrace, zároveň čínští cenzoři omezují informace o dění v této zemi. Jak napsala agentura AFP, "uhlazovány" jsou zprávy mířící do médií a na internetu jsou diskuse o egyptských protestech blokovány.   Čínská státní televize CCTV oznámila, že do Káhiry dnes doletí letoun Airbus A330, který pojme 265 cestujících. Na káhirském letišti na evakuaci čeká více než 500 Číňanů. Čínské ministerstvo zahraničí vydalo prohlášení, v němž vyjádřilo naději, že se situace v Egyptě v brzké době vrátí k "normálu" a stabilitě. Peking zároveň zveřejnil varování obyvatelům, aby se vyhnuli cestám do Egypta.   O událostech v Egyptě ovšem obyvatelé volně diskutovat nemohou. Čínští cenzoři zjevně blokují internetové diskuse a upravují zpravodajství, což podle agentury AFP odráží obavy vysokých činitelů, že by egyptská revolta mohla rozdmýchat volání po reformách také v Číně.   Zadání klíčových slov Egypt či protesty dnes z čínských blogů a online diskusí nezobrazilo žádné výsledky a na hlavních čínských zpravodajských portálech je diskuse pod zprávami o Egyptě zablokovaná.   Zpravodajství o protestech proti 30 let trvající vládě egyptského prezidenta Husního Mubaraka se omezuje na strohá konstatování a úmyslně pomíjí související politické faktory či výzvy k demokracii.   Čína své online i klasické sdělovací prostředky přísně kontroluje a aktivně blokuje jakýkoli obsah považovaný za potenciální hrozbu pro vládu komunistické strany. V zemi jsou nedostupné takové světové internetové sociální sítě, jako je Facebook či Twitter. Funguje tu ale několik čínských klonů, které si získávají čím dál větší oblibu mezi téměř půlmiliardovou komunitou čínských uživatelů internetu.   dk jas  