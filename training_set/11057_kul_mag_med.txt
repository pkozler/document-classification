 Ve Zlíně odstartoval mezinárodní festival reklamy Duhová kulička  --------------------    Ke zpravodajství: ilustrační FOTO ve Fotobance  ID foto:  P200807130345301    --------------------    Zlín 30. května (ČTK) - Ve Zlíně dnes odstartoval mezinárodní festival reklamy Duhová kulička. Těm nejkreativnějším reklamám odborné poroty udělí ocenění. Letos budou vybírat z 220 přihlášených prací, řekl ČTK mluvčí projektu Jindřich Benko. Dodal, že kromě toho se do soutěže mladých kreativců do 26 let - Young Marbles České spořitelny, přihlásilo 12 návrhů či hotových počinů.   Letos poprvé je soutěž otevřena dílům ze všech zemí visegrádské čtyřky, tedy z České republiky, Slovenska, Polska a Maďarska. "Většina přihlášených prací pochází z České republiky a Slovenska. Jen malá část pak ze zahraničí," poznamenal Benko.   Ve Zlíně dnes zasedly dvě poroty složené z odborníků na marketingové komunikace. "Je nám ctí, že pozvání přijaly takové kapacity, jakými jsou například Thomas Schmid z rakouské agentury Friendly Fire nebo Miroslav Pomikal z Young &amp; Rubicam Praha," řekla manažerka festivalu Nela Fišerová.   Úkolem obou porot je posoudit reklamy přihlášené do devíti kategorií hlavní soutěže. Posuzovat budou například kreativní zpracování, dopad na příjemce, originalitu. "Pro zahraniční členy poroty je někdy složité porozumět českému pozadí v reklamě," svěřila se Agata Malkowska z polského časopisu Marketing &amp; Media. "Čeští kolegové mi ale rádi všechno vysvětlí, dozvěděla jsem se tak například báji o Krokových dcerách," poznamenala zahraniční porotkyně.   Oceněné reklamy budou známy v úterý v 19:00 v Kongresovém centru Zlín.   Duhová kulička se letos koná podeváté. Od svého počátku je součástí doprovodného programu Mezinárodního festivalu filmů pro děti a mládež. Ten ve Zlíně začal v neděli a potrvá celý týden.   slu kš  