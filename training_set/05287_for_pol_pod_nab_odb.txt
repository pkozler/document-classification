 Besser a církve podepsali zmrazení peněz na mzdy duchovních  --------------------    Ke zpravodajství: FOTO/aktuality; AUDIO; GRAFIKA   --------------------    Praha 12. ledna (ČTK) - Ministr kultury Jiří Besser (TOP 09) dnes podepsal se zástupci církví dohodu o tom, že stát do roku 2014 nebude navyšovat objem peněz na platy duchovních. Církve a náboženské společnosti nedostanou ročně více než zhruba 1,25 miliardy korun na platy duchovních, jejichž počet se rok od roku zvyšuje. Podle dohody ale zároveň stát nebude snižovat mzdy duchovním jako jiným státním zaměstnancům.   Právně nezávaznou deklaraci podepsal ministr kultury s pražským arcibiskupem Dominikem Dukou, předsedou Ekumenické rady církví Joelem Rumlem, zástupci Federace židovských obcí a dalších církví.   "Tato dohoda je odpovědí na současnou ekonomickou situaci, kdy i církve a náboženské společnosti chápou potřebu úsporných opatření a současně dávají touto dohodou vládě možnost zodpovědně sestavovat rozpočet po dobu jejího úřadu," uvedl pro ČTK pražský arcibiskup Dominik Duka.   Podle Duky je dohoda pro církve také výzvou k hospodárnosti, ať už se to týká počtu pracovních sil nebo způsobu jejich hodnocení podle schopností a kvality. "Současně lze říci, že tato dohoda souvisí s přípravou dalších jednání, která jsou v tomto roce mezi církvemi a státem na obzoru," doplnil Duka.   "Je to sice zmrazení, ale je to velice rozumná dohoda pro všechny strany," řekl ČTK tajemník Federace židovských obcí Tomáš Kraus. Podle něj se vypočítalo určité status quo k říjnu 2010, kolik tehdy bylo duchovních a kolik na ně přispíval stát. Takto se to zmrazí minimálně do předpokládaného konce mandátu nynější vlády, tedy do roku 2014.   Podle aktuálních údajů ministerstva kultury vyplácel stát za prvních deset měsíců roku 2010 peníze na mzdy 4892 duchovním z dvacítky různých církví a náboženských společností.   V roce 2009 stát vyplatil celkem 1,28 miliardy korun (včetně pojistného) pro 4755 duchovních. Nejvíce duchovních zaměstnává katolická církev, téměř 3100, počet duchovních ale ročně vzrůstá postupně u všech církví. Například Českobratrská církev evangelická měla v roce 2005 celkem 229 duchovních, v roce 2009 jich bylo 250. Církev bratrská počítala v roce 2005 s 90 duchovními, v roce 2009 jich měla 111.   Mzdy duchovních nejsou nijak vysoké. Například katoličtí kněží mají průmětný plat 16.000 korun měsíčně, nástupní plat mladých vysokoškolsky vzdělaných kněží činí 11.000 korun. V průměru jsou platy duchovních na 70 procentech celostátního průměru.   Zástupci církví a ministerstva se na dnes podepsané deklaraci dohodli loni v prosinci, v době, kdy kabinet rozhodoval o návrhu snížit mzdy státních zaměstnanců a také duchovních o deset procent. Církve se snižováním platů nesouhlasily a argumentovaly tím, že duchovní nejsou zaměstnanci státu. Došlo k dohodě a ministr práce a sociálních věcí Jaromír Drábek (TOP 09) ve shodě s ministrem kultury Besserem tehdy návrh na snížení platů duchovních z jednání vlády stáhl.     hck mkv  