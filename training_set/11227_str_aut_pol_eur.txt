 Brusel prověří výrobce nákladních aut, bojí se kartelových dohod  Brusel 18. ledna (ČTK) - Experti Evropské komise dnes zahájili nehlášené razie u výrobců nákladních aut. Podle prohlášení rozeslaného novinářům zamířili na kontroly v několika zemích, jejichž jména ale Brusel neupřesnil.   Komise se domnívá se, že dotčené společnosti mohly porušovat antimonopolní pravidla EU zakazující kartelové dohody a zneužívání dominantního postavení na trhu. K expertům komise, která v "sedmadvacítce" dohlíží na dodržování unijních pravidel, se připojili i odborníci z národních antimonopolních institucí.   Komise jména kontrolovaných firem neuvedla. Agentura Reuters nicméně uvedla, že mezi šetřenými firmami jsou švédská Scania či německý MAN.   Komise podotkla, že jen samotný fakt, že se někde uskuteční inspekce, ještě neznamená, že daná firma porušila unijní normy. Podotkla také, že není stanoven žádný termín, do něhož je třeba šetření dokončit a dát na stůl závěry.   pkt vju  