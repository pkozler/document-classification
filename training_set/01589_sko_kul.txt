 V brněnské škole našli plány Dušana Jurkoviče z roku 1901  --------------------    Ke zpravodajství: FOTO/aktuality   --------------------    Brno 11. ledna (ČTK) - V brněnské střední zahradnické škole našli původní plány architekta Dušana Jurkoviče, podle nichž se škola stavěla. Nesou jeho podpis, dobový kolek a datum 1901. Dokumenty se dřív považovaly za ztracené. Pracovníci školy je usilovně hledali zejména loni, když se jednalo o zpamátnění objektu. Neuspěli, a nyní je při úklidu nečekaně objevili mezi zápisy z porad a mzdovými listy ze 70. let, řekla ČTK vedoucí školního pracoviště Alena Skálová. O dokumenty se zajímají muzejníci.   Podle Skálové padly díky objevu spekulace, že autorem školní budovy možná není vůbec věhlasný architekt, ale jeho žáci. Složka obsahuje plány pro výstavbu školní budovy a internátu. Na jeho stavbu nikdy nedošlo. Zástupce školy objev těší. "Ještě nedávno jsme se obávali toho, že přijedou buldozery a že se budova shrne. Tím, že se dostala do památkové péče, to nehrozí," dodala Skálová. Na seznamu památek je škola od října. Zpamátnění inicioval tehdejší starosta Brna-Bohunic Robert Kotzian (ODS), když se začalo mluvit o zániku školy.   Střední zahradnickou školu v Brně-Bohunicích kraj jako její zřizovatel už dřív převedl pod obdobnou školu v Rajhradě u Brna. Nyní se tam za asi 80 milionů korun staví nový školní objekt. Zázemí rozšíří tak, aby se tam mohli studenti z Brna přestěhovat. V Brně nyní tráví poslední rok výuky, na jaře se rozloučí floristickou výstavou, a pak areál se skleníky i parkem opustí.   Záměr dlouhodobě kritizuje bohunická samospráva i příznivci školy. Argumentují tradicí školy, jejími vynikajícími výsledky v oboru i tím, že o studium na ní je zájem. "Když si uvědomím, že 109 let tam rostl v péči studentů a pedagogů ten krásný park, to nelze penězi vůbec nahradit," řekl loni brněnský architekt Ivan Ruller. Připomněl, že absolventem školy je například profesor a osobnost zahradní architektury Ivan Otruba.   O využití opuštěného školního areálu bude kraj teprve rozhodovat. Pozemek je lukrativní díky své poloze blízko centra Brna i nájezdů na dálniční síť. Zástupci kraje argumentují tím, že v Rajhradu budou mít studenti lepší podmínky. Ti tvrzení odmítli.   Lucie Kučerová sap  