 Řidiči MHD v Ostravě stávkují, chod města to neovlivnilo  --------------------    Ke zpravodajství: FOTO/aktuality; AUDIO   Zprávu jsme v celém rozsahu aktualizovali.   --------------------    Ostrava 1. června (ČTK) - V Ostravě o půlnoci začala stávka zaměstnanců Dopravního podniku Ostrava (DPO) za vyšší mzdy. Chod města neochromila, městská hromadná doprava jezdila alespoň v omezeném rozsahu jako v neděli, ale například nejdůležitější tramvajové linky častěji. Stejným způsobem bude stávka i provoz MHD pokračovat i ve čtvrtek, protože podvečerní jednání odborářů s vedením města a DPO nepřineslo žádný výsledek.   Odboráři uvedli, že ráno stávku zahájilo 388 zaměstnanců DPO, z toho 206 řidičů a 182 dělníků. Počty lidí, kteří se ke stávce přidali odpoledne, zatím neznají. Podle DPO stávkovala ráno menšina řidičů. "V porovnání s běžným denním nasazením cca 400 řidičů přišlo dnes ráno do práce 214 řidičů, což je více než polovina," uvedl mluvčí DPO v tiskové zprávě. Podrobnější informace budou známy ve čtvrtek.   Odboráři očekávají, že stávkujících bude přibývat. "Cítíme narůstající podporu," řekl večer předseda dílenského výboru Autobusy Hranečník Petr Smital. Odboráři se ve čtvrtek v 06:30 sejdou v parčíku mezi Domem umění a ředitelstvím DPO, odkud stejně jako dnes projdou městem k ostravskému magistrátu. "Nebude to demonstrace, půjdeme pokojně, bude to zdravotní procházka," řekl Smital.   Stávkující se dnes při průvodu městem snažili brzdit dopravu, když na přechodech pro chodce záměrně pomalu přecházeli před vozidly MHD. Jejich řidiče skandováním "Přidej se! Přidej se!" nabádali, ať se k protestu připojí. "To jsou tvoje peníze, i ty je budeš potřebovat, děláme to i pro tebe!" křičeli demonstranti na řidiče v tramvajích či trolejbusech.   Ke stávce se dnes podle odborářů připojili řidiči autobusů z vozoven v Hranečníku i Porubě, podstatná část řidičů tramvají, část revizorů i všichni pracovníci údržby trolejbusů. "Celá údržba trolejbusů stávkuje, nejsou v dílnách. Řidičů trolejbusů je tu, bohužel, jenom pár, ale věřím, že se přidají další. Řidiči tramvají taky jezdí, takže je vyzýváme, aby se k nám přidali, protože není jiné cesty než se tímto způsobem zapojit do protestu," řekl na dnešním shromáždění odborový předák Ivo Protivínský.   Řidiči podle něj budou stávkovat, dokud budou mít síly. "Nedokážu teď říct, jestli budeme stávkovat den, nebo týden. V Olomouci stávkovali 16 dní, i na tohle jsme připravení," řekl.   Stávka je neomezená, její účastníci ale vyjadřovali naději, že skončí úspěšně a brzy. "Doufám, že stávka bude trvat co nejmíň, komplikuje život všem," řekl řidič autobusu Pavel Nožina. Spousta lidí si podle něj neuvědomuje, jaké to je jezdit s vozidly MHD v nynějším provozu. "Nás ta práce baví, kdyby nás to nebavilo, tak tady polovička lidí není, ale chceme, ať je zaplacená. Vozit lidi je dost náročné, je to velká zodpovědnost a mělo by to být adekvátně ohodnoceno," řekl Nožina.   Protest se nelíbil zejména řidičům automobilů, které zablokovali demonstranti v reflexních vestách na přechodech. "Stávkují v době, kdy se všem ubírá, ale kromě toho tady ještě chodí po přechodu, aby zdržovali všechny, kteří kvůli nim musí jezdit autem. Zrovna nám došel e-mail, že nám snižují stipendium, oni mají dostat přidáno a chtějí ještě víc," řekl ČTK okolojdoucí mladík, poté co ho dva účastníci protestu hrubým způsobem od stávkujících odehnali. Tento incident byl ale výjimečný, žádné větší potíže protest neprovázely.   Náměstek ostravského primátora Aleš Boháč (ČSSD) však řekl, že vedení města a DPO řeší různé incidenty i nátlak, jemuž jsou vystaveni zaměstnanci, kteří nechtějí stávkovat. "Řidiči jsou nuceni stávkovat. Ten nátlak je velký. Odboráři tlačí silně na své kolegy, aby stávkovali," řekl Boháč.   Odboráři to odmítají. "Žádný nátlak neděláme. To jsou výmysly, chtějí nasadit odborářům psí hlavu," oponoval Smital.   Stávku odboráři vyhlásili minulý týden. Během kolektivního vyjednávání se nedohodli na růstu tarifních mezd. Požadují navýšení o pět procent. Vedení společnosti ale tvrdí, že nemá peníze. Nabízí 1,5 procenta a stejný nárůst garantuje i na příští rok. To je podle Protivínského nepřijatelné. "Tu 'velkorysou' nabídku, že letos dostaneme houby a příští rok zase houby, tu ať si nechají. Jedno a půl procenta tarifní mzdy, to bude dělat od 200 do 340 korun v různých profesích, to je opravdu o ničem," řekl Protivínský.   Po dnešním jednání řekl Smital, že se ze strany města a vedení DPO nedočkali žádné změny. "Přišli jen s objevnou nabídkou, že nám mzdy navýší zpětně od ledna. S tím jsme ale od počátku počítali. Jednáme o navýšení mezd v letošním roce, nevím, proč do toho pletou i příští rok," řekl Smital. Vedení města a DPO podle něj čekají, že se stávkující zaleknou. "Chtějí nás nechat vykrvácet. Ale my už nemůžeme ustoupit," dodal odborář.   Boháč uvedl, že ztráta DPO kvůli stávce může dosáhnout až 700.000 korun denně. "Nabízíme pořád stejnou částku, ale od ledna. To je celkem 25 milionů. Už teď víme, že máme výpadek 24 milionů na naftě. Takže město bude muset najít 50 milionů. A to rozpočet příští rok asi bude ještě o něco horší než letos," řekl primátorův náměstek.   Mluvčí DPO Miroslav Albrecht ČTK řekl, že omezení provozu zatím výraznější komplikace nezpůsobilo. Tramvaje jezdí jako v neděli, některé linky i častěji, trolejbusy dodržují normální jízdní řád. Největší problémy tak mají lidé v okrajových částech Ostravy, kde jsou odkázáni na autobusy. Ty podle podniku zvládají 90 procent nedělního provozu.   DPO podle Albrechta přednostně vypravuje vozy, které mají větší kapacitu. "Na našich internetových stránkách  www.dpo.cz  jsou jízdní řády, které momentálně platí. Lidé se mohou podívat na přesné odjezdy, zjistit, jestli jejich spoj jede, nebo ne," uvedl. Podnik navíc personálně posílil obsluhu infolinky. Lidé mohou pro informace telefonovat na čísla 597 401 555, 597 401 556 nebo 602 121 010.   vpl rkj jpt  