 Zaměstnanci ostravského dopravního podniku budou stávkovat  Od 4. odstavce jsme doplnili další informace.   --------------------    Ostrava 27. května (ČTK) - Zaměstnanci Dopravního podniku Ostrava (DPO) budou od 1. června stávkovat. Požadují navýšení průměrných platů o osm procent. Firma ale nabízí jen tři procenta. Přesný rozsah omezení dopravy ve městě ještě není znám. Stejně tak není určen ani konec protestu. ČTK to dnes řekl šéf odborářů Ivo Protivínský.   "Po půl roce kolektivního vyjednávání jsme se stále se zaměstnavatelem nedohodli na růstu platů. Proto ve čtvrtek závodní výbor rozhodl o vyhlášení stávky," řekl Protivínský s tím, že už několik měsíců byli odboráři ve stávkové pohotovosti.   Mluvčí společnosti Miroslav Albrecht ČTK řekl, že informaci o plánované stávce vedení obdrželo. "Nyní připravujeme vyjádření, které do hodiny zveřejníme," řekl. Stanovisko ostravského magistrátu, který je zřizovatelem dopravního podniku, ČTK zjišťuje.   Odbory původně podle jejich šéfa požadovaly růst tarifních platů o 15 procent. Postupně požadavek snížily na pět procent. "To odpovídá osmi procentům průměrné mzdy. Vedení společnosti ale stále nabízí pouze růst tarifní mzdy o 1,5 procenta. U průměrné by to byly tři procenta, což by nepokrylo ani inflaci. Navíc loni naše platy stagnovaly," řekl.   O plánované stávce dnes informoval Moravskoslezský Deník. Podle něj chtěly odbory stávkovat v Ostravě už 31. května. Protest ale odložily kvůli mezinárodním atletickým závodům Zlatá tretra. "Nechtěli jsme městu udělat mezinárodní ostudu," řekl listu Protivínský.   Podle něj ale zatím není jasný rozsah stávky. "Ve středu nevyjedeme. Kolik spojů a kolik linek to bude uvidíme ve středu. Věřím, že se do stávky zapojí co nejvíce zaměstnanců. Záleží i na tom, kolik bude stávkokazů," řekl šéf odborů. Dodal, že určen zatím není ani konec stávky. "Začneme 1. června. Jak dlouho bude trvat ještě nevíme, bude o tom rozhodovat stávkový výbor. Záležet bude i na jednání s vedením města," řekl. Obyvatelům města, kteří jsou na veřejné dopravě závislí ale doporučuje, aby si důležité záležitosti raději ze středy přesunuli na jiné dny.   Ostravský magistrát letos podniku snížil o 40 milionů korun dotaci. Přesně tato částky nyní společnosti chybí k uspokojení požadavku odborářů. "Firma má na navýšení platů jen 21 milionů korun. Aby tarifní mzdy stouply o požadovaných pět procent, potřebuje celkem 61 milionů," vysvětlil.   DPO má čtyřletou kolektivní smlouvu uzavřenou do roku 2013. Nyní se jedná pouze o dodatku v oblasti mzdové a sociální. Podnik provozuje celkem 84 linek a celková síť přesahuje 1000 kilometrů. Zaměstnává zhruba 2000 lidí a průměrný hrubý plat je přibližně 22.500 korun.   dvc jpt  