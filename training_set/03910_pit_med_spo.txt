 MS v hokeji bylo na internetu třikrát sledovanější než loňské ZOH  Praha 17. května (ČTK) - Letošní mistrovství světa v hokeji na Slovensku, na kterém česká reprezentace získala bronzové medaile, byl na internetu třikrát sledovanější než loňské Zimní olympijské hry v kanadském Vancouveru. S odvoláním na data televizní stanice ČT4 to na konferenci Video Internet Forum dnes uvedl výkonný ředitel divize nových médií České televize Milan Fridrich.   Celkem podle něj ČT4 zaznamenala u hokejových záznamů 200.000 až 250.000 unikátních přehrání. Poprvé také podle něj bylo možné sledovat utkání i přes iPad a mobilní aplikace. Vzhledem k tomu, že tyto aplikace neměly takové množství uživatelů jako internet, byl na nich podle Fridricha přenos překvapivě kvalitnější než u klasického internetu.   Hokejové mistrovství světa "trhalo" rekordy i v televizní sledovanosti kanálu ČT4. Například nedělní vítězství Čechů nad Ruskem (7:4) v boji o třetí místo vidělo 1,602 milionu lidí, což je rekord stanice. Největší zájem byl ovšem o utkání základní skupiny, ve kterém se Češi střetli s Finskem. To sledovalo 1,655 milionu dospělých diváků. Tento přenos ovšem výjimečně vysílal program ČT1, protože na ČT4 v tutéž dobu šlo semifinále fotbalové Ligy mistrů mezi Manchesterem United a Schalke 04.   Z hlediska podílu na publiku bylo nejsledovanější semifinálové utkání ČR se Švédskem. Podíl u něj činil 56,36 procenta.   pcl mha  