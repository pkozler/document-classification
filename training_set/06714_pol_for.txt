 V Středoafrické republice se konaly volby v naději na mír  Bangui 23. ledna (ČTK) - Ve Středoafrické republice se dnes konaly prezidentské a parlamentní volby, od nichž si obyvatelé slibují zajištění míru v této nepokojné zemi. Favoritem voleb je dosavadní prezident François Bozizé, který vyhrál volby již před pěti lety poté, co se v roce 2003 dostal k moci státním převratem. Opozice pochybuje o regulérnosti voleb. Výsledky by mohly být známy za týden až 14 dní.   O hlasování bylo v zemi s více než 1,8 milionu registrovaných voličů poměrně velký zájem. Přestože byl konec voleb stanoven na 18:00, ústřední volební komise nařídila, aby urny zůstaly přístupné, dokud všichni zájemci u volebních místností neodvolí. Podle ministerstva obrany se hlasování obešlo bez incidentů. Volby monitorovalo 1500 domácích a zahraničních pozorovatelů.   V roce 2008 podepsala středoafrická vláda se dvěma hlavními skupinami povstalců mírovou dohodu. K dialogu vedoucímu k "celonárodnímu usmíření" se připojila také opozice. Situace v zemi bohaté na nerostné suroviny ale není zdaleka stabilní kvůli pokračující rebelii nejméně jedné povstalecké skupiny.   rv šeb  