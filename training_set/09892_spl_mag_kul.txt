 Muzeum v Králíkách představí historii čokolády v Československu  --------------------    Ke zpravodajství: ilustrační FOTO ve Fotobance  ID foto: F201101040274001, FO02070588   --------------------    Králíky (Orlickoústecko) 12. ledna (ČTK) - V Městském muzeu v Králíkách začíná ve čtvrtek výstava Čokoláda a jiné sladkosti. Představí historii výroby a prodeje oblíbených cukrovinek v Rakousko-Uhersku a Československu. Na vernisáži se bude podávat i speciální ručně vyráběná čokoláda, řekl ČTK Marcel Juck z Muzea obchodu Bratislava, které expozici připravilo.   "Je to monotematická výstava složená z předmětů z našich sbírkových fondů. Nejvíce exponátů tvoří obaly od čokolády a příbuzných cukrovinek," uvedl Juck.   Kromě toho si budou návštěvníci moci prohlédnout historickou reklamu dávných čokoládoven nebo menší výrobní zařízení na výrobu cukrovinek. Uvidí třeba takzvané salonky, vánoční cukroví ve stříbrném obalu zavěšované na stromeček.   Vystavené předměty doprovodí informace o historii výroby čokolády na území starého mocnářství a první republiky a tehdejších firmách i o cestách, kudy se potřebná kakaová surovina do střední Evropy dostávala. Nejstarší exponáty pocházejí z počátku 20. století.   Výstava trvá do 26. února. V jejím průběhu bude v prodeji francouzská a italská čokoláda.   dos sap jnd  