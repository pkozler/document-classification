 ČSÚ: Jihočeši spotřebovali loni méně vody než v roce 2009  České Budějovice 6. května (ČTK) - Spotřeba vody loni na jihu Čech meziročně klesla o 1,4 milionu metrů krychlových. Domácnosti i firmy jí loni nakoupily celkem 26,8 milionu metrů krychlových. Vyplývá to z údajů Českého statistického úřadu. Na vodném lidé a firmy loni celkem zaplatili 845 milionů korun, meziročně o zhruba tři procenta méně.   Nákup vody klesl meziročně v celé ČR. Zatímco v roce 2009 lidé a firmy spotřebovali 504,6 milionu metrů krychlových vody, loni to bylo 492,5 milionu.   Spotřeba jihočeských domácností meziročně klesla o 300.000 na 18,3 milionu metrů krychlových. Vodou vodovodů bylo na jihu Čech zásobováno přes 588.000 lidí, to bylo 91,1 procenta z celkového počtu obyvatel, meziročně to bylo o 1,2 procenta méně. Největší podíl lidí zásobovaných vodou z vodovodů je v Praze, kde dosahuje 100 procent, nejnižší podíl je ve Středočeském kraji, a to 83,8 procenta.   Délka vodovodní sítě v kraji loni dosáhla 5967 kilometrů, to bylo o 51 kilometrů více než v roce 2009.   Na kanalizaci s čistírnou odpadních vod bylo v kraji napojeno 503.361 lidí, to bylo o 7681 více než v roce 2009. Zvýšila se i částka zaplacená za stočné, a to o zhruba tři procenta na 826,7 milionu korun.   Délka kanalizační sítě v kraji se meziročně prodloužila o 92 kilometrů na 3671 kilometrů. V kraji bylo 269 čistíren odpadních vod, meziročně přibyla jedna.    kpe mol  