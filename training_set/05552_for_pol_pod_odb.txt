 Odbory začaly připravovat razantnější akce proti vládním reformám  --------------------    Ke zpravodajství: FOTO/aktuality; AUDIO; VIDEO   Zprávu jsme upravili. Doplnili jsme další informace v celém textu.   --------------------    Praha 13. května (ČTK) - Odboráři začali s přípravou razantnějších akcí na protest proti chystaným vládním reformám. Odstartovat by je mohli ale až po demonstraci, kterou svolali na 21. května do Prahy na Václavské náměstí. ČTK to řekl šéf Českomoravské konfederace odborových svazů (ČMKOS) Jaroslav Zavadil. Jak by protest měl vypadat, nechtěl přiblížit. Odbory mají k reformám výhrady. Kritizují teď zvlášť reformu sociální a zdravotnickou. Požadují stažení a přepracování reformních zákonů.   "Demonstrací to neskončí. Tečka," řekl dnes na brífinku novinářům Zavadil. Podotkl, že si nemyslí, že by kabinet navrhované zákony stáhl. "Ale jsem přesvědčen, že to stažení musíme prosazovat. Nic jiného nám za téhle situace nezbývá," dodal.   O dalším postupu jednalo vedení ČMKOS už v pondělí. Někteří předáci volali po razantnějších akcích, než je svolaná demonstrace proti vládním reformám. S jejich přípravou už začali. "Nechceme o tom teď mluvit," řekl pouze Zavadil. Podle něj je ČMKOS ve spojení s druhou největší centrálou v zemi, s Asociací samostatných odborů. Jejím členem je třeba silné Odborové sdružení železničářů. Podle informací ČTK by akce mohly chystat "síťové odbory". Mezi síťová odvětví patří kromě železnice třeba i telekomunikace či energetika.   Odbory požadují, aby vláda stáhla a přepracovala své návrhy sociální a zdravotnické reformy. Podle nich jsou špatné a nepříznivě by dopadly na většinu lidí. Pokud se normy nezmění, nechtějí o nich odboráři ani jednat se zástupci vlády a zaměstnavatelů na tripartitě 20. května. "Nemá cenu jednat o reformách, které jsou podle našeho názoru naprosto asociální," uvedl Zavadil.   Den po tripartitě se pak má konat odborářská demonstrace proti reformám na Václavském náměstí. Kolik lidí by na ni mohlo dorazit, nechtěl šéf ČMKOS zatím odhadovat. Na své protestní shromáždění proti reformám pozvali odboráři i premiéra Petra Nečase (ODS), aby prý účastníkům vysvětlil reformní záměry. Předseda vlády se k nabídce dnes nevyjádřil. Podle svého mluvčího Jana Osúcha není v úřadě a má omezený program kvůli operaci oka, kterou podstoupil.   Zdravotnická reforma by měla mimo jiné stanovit, na co by lidé měli mít nárok ze zdravotního pojištění. Odborům vadí, že standard a nadstandard ale zákon přesně nedefinuje. Podle šéfky zdravotnických odborů Dagmar Žitníkové hrozí, že lepší péči dostane jen ten, kdo si ji zaplatí. Reformní návrhy prý omezují také volbu lékaře či zařízení, kde by lidé chtěli být ošetřeni. Podle ministerstva mají chystané normy naopak postavení a práva pacientů posílit. Odbory kritizují i plánované rušení akutních lůžek v nemocnicích.   Výhrady mají odboráři i k sociální reformě. Vadí jim třeba to, že by se vyplácení dávek a podpor mělo převést z obcí na úřady práce. "Obcí je 2500, úřadů práce 400," řekla Žitníková. Podle ní ubude i zaměstnanců. Odbory tvrdí, že se zhorší dostupnost. Kritizují i záměr zavést takzvané sociální karty. Na ně by stát vyplácel sociální dávky, podpory a příspěvky, sloužit by měly i jako karty platební. Odboráři nesouhlasí také se změnami příspěvků na pomůcky a dopravu pro postižené, podle nich handicapovaní přijdou o peníze.   Pavel Cechl Kateřina Krausová mal        