 Severomoravské vodárny popírají vyvedení 4 miliard Kč z firmy  Ostrava 24. ledna (ČTK) - Podle kontroly finančního úřadu bylo údajně ze Severomoravských vodovodů a kanalizací (SmVaK), jedné z největších tuzemských vodárenských firem, v minulých letech vyvedeno formou vyplácení dividend 4,1 miliardy korun. Kvůli vyplacení vysokých podílů ze zisků akcionářům se doba návratnosti vloženého kapitálu novým vlastníkem, španělskou firmou Aqualia, nepřiměřeně zkrátila. Kontroloři to vidí jako problém, firmě již udělili pokutus. Vyplývá to ze závěrů kontroly.   Vedení vodáren to odmítá. Tvrdí, že na dividendách bylo v letech 2002 až 2008 vyplaceno 2,4 miliardy korun, a ne více jak čtyři miliardy. ČTK to řekl generální ředitel SmVak Miloslav Kyncl.   Finanční ředitelství v Ostravě minulý rok provedlo v severomoravských vodárnách cenovou kontrolu a prověřilo hospodaření firmy. Cena vody je podle legislativy regulována a vodárenské firmy mají dosahovat přiměřenou návratnost použitého kapitálu v přiměřeném časovém období. To se podle finančního úřadu v případu severomoravských vodáren nestalo. Kvůli nepřiměřenému zisku v letech 2007 až 2008 nedávno udělil firmě pokutu. Ta je zatím nepravomocná, proto finanční ředitelství nezveřejnilo její výši. Firma se proti sankci odvolala k ministerstvu financí.   Kontroloři podle informací ČTK ve firmě zjistili, že částka 4,1 miliardy korun odčerpaná na dividendách během let 2002 až 2008 má převyšovat hodnotu základního kapitálu společnosti, která je 3,45 miliardy korun. Vodárny si údajně podle odhadu kontroly zaúčtovaly v letech 2007 a 2008 nepřiměřený zisk zhruba ve výši 140 milionů Kč. Kapitálová výnosnost by se měla ve vodárenství pohybovat kolem pěti procent, přitom SmVaK ji měl dvojnásobnou. Také proto se jeví podle kontroly skokové zvyšování zisků z prodeje vody za roky 2007 a 2008 jako nedůvodné.   Ředitel vodáren se závěry kontroly zásadně nesouhlasí. Odmítá informace o vyvedení čtyř miliard korun i vyplácení nepřiměřeného zisku. "Majitelé mají nárok na dividendy ze zisku, firma ho tvoří i díky vysoké efektivitě, ke které dospěla vnitřními opatřeními. Ze zisku navíc hradí investice do infrastruktury, které nemusí platit obce a města, a odvádí daně," uvedl.   Firma podle něho ročně investuje ze zisku stovky milionů korun. Jsme přesvědčeni, že jsme postupovali v souladu se zákonem, a že všechno u nás bylo v pořádku," uvedl ředitel k závěrům kontroly, podle které si vodárny účtovaly nepřiměřený zisk. Od roku 2001 podle něho vynaložily vodárny na výstavbu nových vodohospodářských kapacit a opravy stávajících zařízení 4,1 miliardy korun. "Všechny peníze přitom firma musí získat z vlastních zdrojů, protože kvůli vlastnické struktuře nemůže žádné získat ze státních ani evropských dotací," konstatoval ředitel.   Podle dalších informací z kontroly v minulosti vodárny zadlužila společnost Penta Investments, která se stala jejich majoritním vlastníkem v roce 2004. O rok později vydala dluhopisy za dvě miliardy korun. Penta na svých webových stránkách uvádí, že šlo o jeden z nejlepších takzvaných Leveraged buy-out v ČR, tedy převzetí firem, které je z větší části financováno zadlužením přímo kupované firmy. Penta pak prodala vodárny španělské firmě Aqualia. Na celé transakci podle informací z jejich webových stránek vydělala 175 milionu eur, zhruba 4,3 miliardy korun. Vodárny by měly splatit vydané dluhopisy v roce 2015.   Mluvčí Penty Investments Martin Danko ČTK sdělil, že zadlužení vodáren bylo z hlediska kapitálové struktury firmy optimální a na bezpečné úrovni. Peníze získané z úvěru pak firma použila na investice, ročně šlo o 450 až 500 milionů korun. "Penta kupovala SmVaK v mezinárodním tendru, firmu jsme koupili za tržní cenu, nikoliv levně. Také při prodeji jsme organizovali mezinárodní tendr a prodali firmu za tržní cenu, nikoliv draze," prohlásil Danko. Doplnil, že akcionáři byly za působení Penty vyplaceny jen částky, které firma vygenerovala.   SmVaK dodává vodu více než milionu lidí zejména na Frýdecko-Místecku, Karvinsku, Novojičínsku a Opavsku. Společnost smluvně zajišťuje dodávky také pro Ostravu, Hlučín a Studénku. Přes čtyři miliony metrů krychlových vody ročně odebírají rovněž domácnosti v Polsku.   Akcie vodáren v minulosti po privatizaci nejdříve většinově držela severomoravská města, která je však většinou rozprodala dvěma firmám - britské Anglian Water (54,3 procent) a francouzské Suez Lyonnaise Des Eaux (44,7 procent). Od nich se podařilo získat většinový balík akcií Pentě, která ho v roce 2006 prodala španělské firmě Aqualia za zhruba 4,6 miliard korun.   Radim Kijonka jpt  