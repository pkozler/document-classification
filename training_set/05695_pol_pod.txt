 Chrudim chystá rozsáhlou úpravu lokality Husova  Chrudim 17. ledna (ČTK) - Chrudimská radnice by chtěla upravit venkovní prostranství v lokalitě Husova tvořené z velké části panelovými domy. Nechala si zpracovat prvotní studii u pražského architektonického ateliéru, nad jejímiž závěry bude ještě diskutovat s veřejností. Většinu potřebných peněz by město rádo získalo ze státního programu Podpora regenerace panelových sídlišť, řekl ČTK vedoucí odboru územního plánu a regionálního rozvoje Petr Kopecký.   "Z dotace z nich platit úpravy veřejných prostranství, hřišť, zeleně, vybudování parkovacích míst," uvedl Kopecký.   Studie počítá s novým uspořádáním Husovy ulice, kde by chodníky lemovaly stromy a podél ulice by byla umístěna parkovací stání. Rekonstruovat by se měl park u hotelu Centrál, měla by se rozšířit promenáda podél řeky Chrudimky, aby vznikl samostatný cyklistický pruh, upravit by se měly vnitrobloky, u některých paneláků by mohly být předzahrádky. "Pouze u nich počítáme s určitou finanční spoluúčastí obyvatel domů," řekla ČTK Alena Stará, která má na radnici projekt na starosti.   Studie uvažuje i o místech vhodných pro vybudování rozsáhlých hromadných zčásti podzemních garáží rezidentů, výstavbu víceúčelového čtyřpatrového domu před obchodním centrem Borzna a bytový objekt za kostelem svaté Kateřiny. "U těchto věcí jde spíše o vizi do budoucna a o rezervování ploch, aby se na nich například nevysazovaly stromy, nedělala hřiště nebo nepokládal třeba horkovod," řekl Kopecký.   dos sap  