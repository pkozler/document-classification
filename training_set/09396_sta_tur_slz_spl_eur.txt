 Zdroj: O stavbu nové lanovky na Sněžku mají zájem tři subjekty  Rychnov nad Kněžnou 10. června (ČTK) - Nabídky na stavbu nové lanovky na nejvyšší českou horu Sněžku dnes podle důvěryhodného zdroje ČTK podaly stavební firmy Chládek a Tintěra Pardubice, Eurovia CS a BAK stavební společnost. Zdroj to ČTK řekl po dnešním odevzdání soutěžních nabídek. Své jméno si nepřál zveřejnit. Nabídky podaly stejné subjekty, které se o stavbu ucházely v prvním, později zrušeném tendru.   Nejnižší cenu nyní nabídla trutnovská společnost BAK, a to 298,85 milionu korun bez DPH. BAK se do soutěže přihlásila ve sdružení s lanovkářskou společností Leitner. Eurovia CS nabídku s cenou 326,96 milionu korun bez DPH podala ve sdružení s lanovkářskou firmou Doppelmayr a firmou Kers. Společnost Chládek a Tintěra podle zdroje ČTK nabídla cenu 327,46 milionu korun bez DPH.   Jednatel rychnovské firmy Dabona, která soutěž pro město Pec pod Sněžkou organizuje, informace ČTK odmítl komentovat. "Všechny subjekty, které podaly nabídky, splnily kvalifikační předpoklady a postupují do dalšího hodnocení," řekl pouze jednatel Dabony Drahoslav Chudoba.   Nabídky nyní bude posuzovat komise, která by měla městu Pec pod Sněžkou doporučit nejvhodnější nabídku. Hlavním kritériem pro určení pořadí je cena, jejíž váha v hodnocení činí 80 procent. Po deseti procentech připadá na splatnost faktur a výši smluvní pokuty při nedodržení termínu výstavby. Vítěz tendru by mohl být znám do konce června. Se stavbou by se mělo začít 1. září.     Odhadovaná hodnota stavby uvedená v zadání soutěže je 330 milionů korun bez DPH, město Pec pod Sněžkou má na stavbu evropskou dotaci 230 milionů.   Stávající soutěž je druhou v pořadí. Původní tendr, který byl vypsán loni, město kvůli vyřazení všech tří uchazečů v lednu zrušilo. Pro nynější tendr město podmínky soutěže zjednodušilo. Proti původnímu harmonogramu se však termín dokončení lanovky posunul téměř o rok na konec března 2014.   Očekává se, že stavba lanovky bude velmi náročná. Převážná část trasy je totiž ve svažitém a těžko přístupném terénu, navíc v přísně chráněné oblasti Krkonošského národního parku. Významná část prací se bude dělat pomocí vrtulníku, jehož provoz je závislý na počasí.   Začít by se mělo pracemi, které nevyžadují odstavení lanovky. Stávající přes 60 let stará lanovka by tak mohla být v provozu do podzimu 2012. Hlavní práce by se uskutečnily v roce 2013. Do zkušebního provozu by lanovka šla na jaře 2014.   Nová lanovka bude mít místo dosavadních otevřených sedaček pro dva pasažéry čtyřmístné kabinky. Dolní stanice se posune k parkovišti k chatě Lesovna. Mezistanice na Růžové hoře a horní stanice na Sněžce zůstanou na svých místech. Hodinová kapacita lanovky zůstane na 250 lidech. Nová lanovka však bude lépe odolávat větru. Ročně lanovkou až na vrchol vyjede kolem 100.000 turistů.   Zdeněk Rychtera jpt    