 Vláda USA se odvolala proti napadení zdravotnické reformy  Washington 18. ledna (ČTK) - Americká vláda se dnes podle očekávání odvolala proti rozhodnutí soudu ve Virginii, který označil loni schválenou reformu zdravotnictví za protiústavní. V jiném procesu na Floridě se zase šest amerických států připojilo k tamní žalobě proti reformě, takže její zrušení zde požaduje už 26 z 50 států. Informovala o tom agentura AP.   Soud ve Virginii označil v prosinci za protiústavní tu část reformy, která pod hrozbou pokuty nutí všechny Američany uzavřít zdravotní pojištění. Podle soudu federální vláda tímto nařízením překročila své pravomoci. Zástupci kabinetu prezidenta Baracka Obamy ale tvrdí, že tento výklad se uplatňuje pouze ve státním právu Virginie a nemá celostátní platnost.   K samostatné žalobě požadující zrušení reformy kvůli její údajně neústavnosti, kterou se zabývá soud na Floridě, se dnes připojily státy Iowa, Kansas, Maine, Ohio, Wisconsin a Wyoming.   "Vysílá to významnou zprávu, že víc než polovina států považuje zákon o zdravotní péči za protiústavní a chce proti němu bojovat u soudu," zhodnotila tento krok floridská ministryně spravedlnosti Pam Bondiová, která jménem všech 26 států vede soudní spor s federální vládou.   Žalob na neústavnost zdravotnické reformy bylo podáno několik, část z nich ale už americké soudy zamítly. Očekává se, že nakonec celá záležitost skončí u nejvyššího soudu.   Informace o nejnovějším vývoji v právních sporech se objevily jen den předtím, než bude Sněmovna reprezentantů hlasovat o zákonu, který by reformu zdravotnictví zrušil. Zrušení reformy patřilo k hlavním volebním slibům republikánů, kteří po listopadových volbách získali v dolní komoře Kongresu většinu. Neočekává se však, že by se podařilo reformu odstranit. V Senátu totiž mají většinu demokraté, kteří považují změny zdravotnického systému za jeden z největších úspěchů Obamovy administrativy.   str  