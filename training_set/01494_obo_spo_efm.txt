 Decathlon otevře v Ostravě největší sportovní prodejnu v ČR  Praha 2. května (ČTK) - Francouzská společnost Decathlon, která provozuje největší síť obchodů se sportovním zbožím v Evropě a loni na podzim otevřela v Liberci první tuzemskou prodejnu, v červnu zprovozní v Ostravě druhou pobočku. Decathlon tvrdí, že její ostravská prodejna bude díky rozloze srovnatelné s velkými hypermarkety největším sportovním obchodem v Česku. ČTK informaci získala na internetových stránkách obchodního řetězce Decathlon, který hodlá v Česku dál expandovat a do deseti let zvýšit počet prodejen na zhruba tři desítky.   Ostravský obchod Decathlon bude otevřen v nové části tamního nákupního centra Avion Shopping Park, přičemž v jeho nabídce má být zboží pro 60 druhů sportů. "Nová prodejna, jejíž otevření je plánováno v první polovině roku 2011, bude svou rozlohou více než 5000 metrů čtverečních největší v ČR," uvedlo nákupní centrum na svých internetových stránkách. Podobně se na firemním webu vyjádřila také společnost Decathlon. Prvenství mezi tuzemskými sportovními obchody v předchozích letech patřilo prodejně Intersport v centru Prahy, jejíž plocha činí 3700 metrů čtverečních.   "Decathlon je v zahraničí velmi úspěšný, nabízí odlišný koncept než již přítomné řetězce. Francouzská společnost se snaží svým návštěvníkům vytvořit mimo jiné co nejlepší podmínky i k vyzkoušení jednotlivých sportovních potřeb od míčových her přes tanec až po rybaření," uvedla ředitelka Avion Shopping Parku v Ostravě Kateřina Ježková.   Po Ostravě by měl francouzský Decathlon zamířit také do Brna a Prahy. Decathlon se chystá i do dalších větších měst jako jsou Karlovy Vary, Plzeň, Pardubice, Hradec Králové, České Budějovice nebo Most. První liberecká prodejna Decathlon se liší od ostatních sportovních obchodů, které v ČR fungují. Přímo v jejím areálu je například umělé kluziště, na kterém si každý před koupí může vyzkoušet vybrané brusle. Kromě klasického sortimentu sportovního zboží tam zákazníci najdou například i kolekci potřeb pro jezdectví.   "Koncept prodejen, které chceme otevřít v ČR, by měl být stejný jako ve Francii či jiné z více než dvaceti zemí, kde působíme. Pouze jej mírně přizpůsobíme místním podmínkám. To znamená, že budeme nabízet nejvíce zboží v odvětví, které je zde nejrozšířenější," podotkl generální ředitel Decathlon CZ Gregory Lourdel.   Výdaje tuzemských domácností za sportovní aktivity v posledních letech rostly. Češi podle odborníků nakupují sportovní oblečení a vybavení hlavně ve specializovaných sportovních prodejnách, které preferuje už 80 procent lidí. Prodej sportovních potřeb se v ČR proto postupně koncentruje do řetězců specializovaných prodejen, jako je Hervis, Sportisimo, Intersport či Gigasport.   Francouzský řetězec Decathlon otevřel svou první prodejnu v roce 1976 a loni působil v 25 zemích, kde zaměstnával na 40.000 lidí.   beh vju  