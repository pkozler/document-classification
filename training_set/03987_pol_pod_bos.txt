 Bělorusko obviňuje západní diplomaty z podpory opozice  Minsk 15. ledna (ČTK) - Běloruská státní média dnes pokračovala v záplavě kritiky na adresu západních zemí, jimž Minsk připisuje snahy o svržení prezidenta Alexandra Lukašenka během loňských prezidentských voleb. Státem kontrolovaná média obviňují evropské diplomaty, včetně českých, z účasti na velké opoziční demonstraci se záměrem vyvolat problémy.   "Účast diplomatů na nepovolených demonstracích vnímal dav jako podporu pro své akce a vyburcovala velmi zanícené lidi k rázné akci," citovala agentura Reuters z článku, který dnes zveřejnilo několik deníků.   Konkrétně se v něm podle Reuters poukazuje na diplomaty z Velké Británie, Lotyška, Švédska, České republiky, Maďarska a Bulharska.   Už v pátek obvinil list Sovetskaja Belorussija, který je hlásnou troubou Lukašenkovy administrativy, Německo a Polsko z toho, že se jejich tajné služby pokusily během masových nepokojů provázejících prezidentské volby z 19. prosince zorganizovat v Bělorusku státní převrat. Proto prý byly do Běloruska pod "pláštíkem různých fondů" dovezeny značné finanční zdroje. Polsko i Německo toto obvinění odmítly.   I dnes státní deníky zopakovaly tvrzení, že opoziční protesty, včetně údajného pokusu vylomit dveře do vládní budovy, byly financovány ze zahraničí.   Prezidentské volby 19. prosince vyhrál Lukašenko, který je u moci už 16 let, se ziskem skoro 80 procent hlasů. Hned po volbách následovaly masové demonstrace opozice, jež v Minsku neměly obdoby. Bylo zadrženo kolem 600 lidí, stovky jich jsou ve vězení dodnes. Stejně tak jako čtyři opoziční kandidáti, jimž hrozí tvrdé tresty za rušení veřejného pořádku.   Povolební represe Lukašenkova režimu pranýřovaly Spojené státy, Evropská unie a prakticky veškerý demokratický svět.   Německý vládní komisař pro lidská práva Markus Löning, který se dnes v Minsku setkal s představiteli opozice a který v rozhovorech s běloruskými činiteli naléhal na propuštění vězněných aktivistů, označil obvinění ohledně Západem údajně organizovaného převratu za "absolutně nesmyslná".   "To, co jsem slyšel v Minsku, překonává mé nejhorší představy. Připomíná to ty nejtemnější sovětské časy," řekl ombudsman Löning na tiskové konferenci.   Prezidentské volby v Bělorusku se musejí opakovat, chce-li se Minsk vyhnout sankcím ze strany Evropské unie, dodal Löning.   Běloruská policie pravidelně prohledává domy novinářů a příbuzných zatčených aktivistů i kanceláře opozičních stran. Začala také vyslýchat majitele mobilních telefonů, které byly aktivně používány poblíž dějiště opoziční demonstrace v centru Minska během povolební noci.   tw sd  