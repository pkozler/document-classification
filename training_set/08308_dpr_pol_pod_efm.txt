 Nepokoje v Egyptě zdržely odlet letadla ČSA z Prahy do Káhiry  Ve 1. 3. a 4. odstavci jsme doplnili aktuální informace z ČSA.   --------------------    Praha 29. ledna (ČTK) - Protivládní nepokoje v Egyptě zdržely odlet letadla z ČSA na pravidelné lince z Prahy do Káhiry. Původně mělo letět už v noci na dnešek, cestující ale nakonec odletěli až dnes ráno po 8:00. ČTK to řekla mluvčí ČSA Hana Hejsková. Zhruba dvanáctihodinové zpoždění má podle mluvčí i zpáteční let z Káhiry. Ministerstvo zahraničních věcí v pátek večer doporučilo českým občanům zvážit za současné situace nutnost cestování do země.     "Včerejší pravidelná linka, která musela být z důvodu nočního zákazu vycházení v Káhiře přesunuta na ráno, odstartovala dnes krátce po osmé hodině," uvedla mluvčí ČSA. Další pravidelný spoj do egyptské metropole mají České aerolinie vypravit v neděli večer. "Situaci v zemi pečlivě sledujeme a v případě potřeby se jí flexibilně přizpůsobíme," řekla zástupkyně ČSA.   Zpoždění pátečního večerního letu se promítlo i do dnešního zpátečního spoje z Káhiry do Prahy. "Jeho přistání na ruzyňském letišti očekáváme kolem půl šesté odpoledne, namísto obvyklé šesté hodiny ranní", sdělila mluvčí.   V zimním období létají České aerolinie do Káhiry třikrát týdně, a to ve středu, pátek a v neděli, vždy v 21:40 hodin, nejbližší letadlo do této destinace tedy letět v neděli večer.   Charterových spojů HOLIDAYS Czech Airlines do turistických destinací se situace v Egyptě nedotkla, dnes v 9:00 podle plánu odcestovalo letadlo s cestujícími do Hurghardy.   Nepokoje a rabování podle agentury DPA pokračovaly v Káhiře i v noci a dnes ráno v Káhiře. Po čtyřech dnech nepokojů a násilností, které si v zemi vyžádaly nejméně 18 mrtvých a přes tisíc zraněných, se prezident Husní Mubarak poprvé obrátil na Egypťany v nočním televizním projevu. Oznámil rozpuštění vlády a přislíbil demokratické reformy.   dnv dp  