 Zlínská univerzita respektuje rozhodnutí ÚOHS, pokutu uhradí  Zlín 19. května (ČTK) - Univerzita Tomáše Bati (UTB) ve Zlíně respektuje rozhodnutí antimonopolního úřadu a pokutu 300.000 Kč za nezákonné dělení zakázek uhradí. ČTK to dnes řekl kvestor školy Alexandr Černý. Podle ÚOHS univerzita chybovala v několika tendrech, například na servis a pronájem kopírovacích zařízení, nákup letenek či na dodavatele elektřiny.   "Rektor rozhodl, že nebudeme dávat žádné opravné prostředky ...  Pokud bychom rozklad podali, stálo by nás to nemalé peníze a výsledek by byl nula," poznamenal Černý.   Podle antimonopolního úřadu Baťova univerzita například uzavřela se společností IMPROMAT CZ 23 smluv na servis a pronájem kopírek. Rozdělením zakázky tak prý snížila její předpokládanou cenu pod zákonem stanovené finanční limity, a vyhnula se tak povinnosti zadat zakázku v příslušném zadávacím řízení. Předpokládaná celková hodnota služeb přitom dosahuje minimálně 2,9 milionu korun bez DPH.   Univerzita rovněž pochybila, když bez předchozího transparentně provedeného zadávacího řízení uzavřela smlouvu na nákup letenek a souvisejících služeb se společností ASIANA. Šlo o veřejnou zakázku za téměř 28 milionů korun bez DPH. Podle místopředsedy ÚOHS Kamila Rudoleckého je namístě, aby zadavatel smluvní vztah ukončil.   Další chyby byly v tendru na dodávky elektřiny. Škola zakázku nezadala v zadávacím řízení a uzavřela sedm smluv se společností E.ON Energie. Šlo o veřejnou zakázku za téměř 30 milionů korun.   Podle Rudoleckého postup školy mohl podstatně ovlivnit výběr nejvhodnější nabídky.   slu hj  