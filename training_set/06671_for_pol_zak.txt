 V Moskvě policie rozehnala demonstraci s židlemi  Moskva 20. ledna (ČTK) - Ruská policie dnes zakročila proti skupině asi dvaceti demonstrantů, kteří chtěli pracovníkům jednoho z moskevských obvodních soudů věnovat staré židle. Důvodem protestní akce byl postup obvodní soudkyně Olgy Borovkovové, která při nedávném procesu s vůdcem ruské opozice Borisem Němcovem nechala obžalovaného pět hodin stát s odůvodněním, že v soudní budově žádná volná židle není. Policisté dnes všechny židle demonstrantům zabavili.   Postupem ruské soudkyně, který měl velký ohlas v ruském tisku a byl také předmětem stížnosti Němcovova obhájce, se zabývaly i justiční kontrolní orgány. Žádné pochybení ale v jednání soudkyně nenašly. Za účast v silvestrovské protestní akci v centru Moskvy Borovkovová Němcova poslala na 15 dní do vězení a politik z vazby vyšel minulý týden.   Demonstranti dnes chtěli v sídle soudu svůj "dar" předat místní správě budov, ale policie je do justičního paláce nepustila. Dva demonstranty policisté zadrželi a odebrali jim baterie z jejich mobilních telefonů.   jas mik  