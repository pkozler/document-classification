 Nejdelší dovolenou na jihu Čech tráví Nizozemci  České Budějovice 23. ledna (ČTK) - Turisté z Nizozemska tráví na jihu Čech nejvíce dnů ze všech návštěvníků kraje. Zůstávají déle než tuzemští návštěvníci. Loni tam od ledna do září nizozemský turista strávil v průměru 6,3 noci, to je téměř dvojnásobek ve srovnání v českým turistou. Češi jsou v délce pobytu na druhém místě, sdělila ČTK ředitelka Jihočeské centrály cestovního ruchu Pavla Konopová. Vycházela z údajů Českého statistického úřadu.   Za Nizozemci a Čechy následují v délce pobytu Němci, Francouzi a Slováci. V kraji v průměru stráví více než dvě noci. Relativně krátká doba pobytu jak Čechů tak cizinců podle Konopové patří k nejpalčivějším problémům, se kterými se musí kraj v oblasti cestovního ruchu vypořádat.   "Jedním z možných řešení jsou speciální tematické programy, které od loňského roku návštěvníkům nabízíme tak, aby se jim z kraje nechtělo odjet už po jednom či dvou dnech," podotkla. Jihočeský kraj tak láká například na dovolenkový program pro aktivní sportovce, rodiny s dětmi, cykloturisty, lázeňské hosty, mládež nebo návštěvníky ze starší generace. Ten by měl turisty motivovat k delším pobytům v regionu.    Nizozemští turisté v minulosti bývali nejčastějšími návštěvníky kraje. To už sice neplatí, ale řada z nich na jih Čech jezdí opakovaně. Stále tam jezdí trávit část prázdnin, oblíbili si například Lipensko, poznamenala Konopová. Karavany ale vyměnili za ubytování v hotelích a penzionech střední kategorie nebo kempech. Je to tím, že se zlepšila kvalita služeb a turisté už s sebou nemusí všechno vozit, dodala Konopová.   kpe sap  