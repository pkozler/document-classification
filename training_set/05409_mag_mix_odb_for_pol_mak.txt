 Rumunské čarodějnice chtějí proklít vládu, nechtějí platit daně  --------------------    Ke zpravodajství: FOTO ve Fotobance  ID foto: P201101050841101, P201101050842301, P201101050842501   --------------------    Bukurešť 6. ledna (ČTK) - Rumunské čarodějnice se chystají proklít rumunskou vládu a prezidenta, protože nesouhlasí s tím, že by měly podle nového nařízení poprvé ze své činnosti platit daně. Před budovu vlády a prezidentský palác chtějí pohodit čarovnou směs z kočičích exkrementů a mrtvých psů.   Novelizovaný zákoník práce, který vstoupil v platnost v Rumunsku od nového roku, začal totiž oficiálně uznávat jako profesi například věštění a astrologii. Tyto profese se dostaly na seznam vedle už uznávaného balzamování těla, osobního sluhy či komorníka a soukromého instruktora v autoškole.   V Rumunsku, zemi středověkého vládce, který inspiroval pověsti o Draculovi, se pověrám příliš nevysmívají.   Například o prezidentu Traianu Baseskovi a jeho poradcích je známo, že v některé dny nosí šarlatovou barvu, která je má chránit před zlem. Nachově červená nebo fialová barva je symbolem síly, respektu či bohatství a nosí ji císařové či kardinálové.   Tato barva údajně sehrála svoji roli i při prezidentských volbách v roce 2009. Mircea Geoana, který tehdy v boji o prezidentské křeslo podlehl Traianu Baseskovi, si v rozhodující předvolební diskusi vedl špatně a jeho tábor to vysvětloval tím, že na něj poradci jeho oponenta vysílali negativní energii. Měli prý na sobě nachově červenou barvu, aby zvýšili svoje šance na vítězství.   Rumunské čarodějnice se dnes scházejí také na jihu země u břehů Dunaje, do nějž vhodí otrávené rostliny mandragory a proklejí vedení země.   "Je to bláznivý zákon. Co tady chtějí zdaňovat, vždyť my nemáme téměř žádné příjmy," řekla čarodějnice Alicia. "Poslanci se nedívají na sebe, na to, kolik sami vydělávají, na svoje triky a podvody. Kradou a nás potom žádají, abychom proklely jejich nepřátele," řekla agentuře AP.   Cílem novelizovaného zákona je zabránit rozšířenému úniku daní v zemi, která je v hospodářské recesi. Parlament se novelou zabýval celé měsíce, čarodějnice vůči ní protestovaly a pro média se stala terčem posměchu. Loni v září zákon parlamentem neprošel, neboť podle tisku se poslanci zřejmě zalekli toho, že budou prokleti.   Někteří ale soudí, že bude těžké uplatňování zákona vymáhat, protože čarodějnicím a astrologům se obvykle platí v hotovosti a relativně malé sumy, 20 až 30 lei (asi 130 až 190 korun) za konzultaci.   Pravoslavná církev v Rumunsku spiritualismus dlouho tolerovala a komunistický diktátor Nicolae Ceausescu a jeho žena Elena měli svoje osobní věštce.     Nad zákonem zuří i královna čarodějnic, třiašedesátiletá Bratara Buzeaová, která byla za Ceaušeskova represivního režimu v roce 1977 vězněna.   "Ublížíme těm, kdo ubližují nám," řekla. "Chtějí dostat zemi z krize a využít k tomu nás? Měli by dostat z krize nás, protože nás do ní dostali. "Moje zaklínadla vždycky fungují," řekla zastřeným hlasem a sedla si blíž ke kamnům, kde má svoje lektvary, talismany, svěcenou vodu a keramické hrnky.   ko kš  