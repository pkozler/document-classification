 Cena americké klesla pod 100 dolarů, ztráta se ale zmírnila  Upravili jsme a rozšířili v celém textu.   --------------------    Londýn 30. května (ČTK) - Světové ceny ropy dnes zaznamenaly oslabení, v němž americká ropa klesla až pod 100 dolarů za barel a ropa Brent pod 115 dolarů za barel. Později se pokles zmírnil, ropa však míří k prvnímu letošnímu měsíci ztrát v tomto roce. Vedle očekávaného květnového nárůstu dodávek Organizace zemí vyvážejících ropu (OPEC) trh oslabil silnější kurz dolaru.   Americká lehká ropa během dne oslabila až na 99,77 dolaru za barel a před 18. hodinou SELČ se pohybovala se ztrátou asi 20 centů kolem 100,40 dolaru za barel. Cena severomořské ropy Brent se snížila o zhruba 30 centů na 114,75 dolaru.   Objem obchodů byl menší než obvykle kvůli státnímu svátku ve Spojených státech a Británii. "Obchodování je s ohledem na svátky v USA a Británii velmi slabé. Jediný faktor, který pozoruji, je mírně pevnější kurz dolaru, který vyvíjí tlak na ceny," řekl agentuře Reuters analytik Commerzbank Carsten Fritsch.   Kurz dolaru k euru posílil o 0,4 procenta, protože evropskou měnu opět oslabovaly obavy z řecké krize. Silnější dolar oslabuje poptávku investorů po ropě a dalších dolarových komoditách.   Na trh nadále negativně působí obavy z dluhové krize v eurozóně a z oslabení americké ekonomiky. V úterý sice v USA tradičně začíná motoristická sezona, kvůli vysokým cenám benzinu se však výraznější nárůst poptávky nečeká. Podle posledních údajů byla poptávka po benzinu v USA minulé čtyři týdny meziročně nižší o 2,1 procenta.   Dodávky OPEC by podle průzkumu agentury Reuters měly v květnu stoupnout na 28,90 milionu barelů denně z 28,79 milionu denně v předchozím měsíci.     Aktuální ceny ropy v dolarech za barel (asi 159 litrů):      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  114,75  115,03     New York - Nymex  WTI  červenec  100,38  100,59     hp jw  