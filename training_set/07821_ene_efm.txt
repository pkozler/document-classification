 V Dukovanech bylo po simulované havárii bloku evakuováno 800 lidí  --------------------    Ke zpravodajství: FOTO/aktuality   Aktualizovali jsme zprávu v celém rozsahu, doplnili informace ve 2. odstavci a pozměnili titulek.   --------------------    Dukovany (Třebíčsko) 4. května (ČTK) - V Jaderné elektrárně Dukovany dnes energetici nacvičovali zvládnutí vážné havárie jednoho ze čtyř bloků s velkým únikem radioaktivní vody. V areálu bylo kvůli tomu evakuováno kolem 800 pracovníků. Na mimořádnou událost nejvyššího stupně ohrožení je upozornily sirény v 09:05. Během cvičení hasiči rovněž prověřili možnosti pro obnovení dodávek chladicí vody do poškozeného bloku.   Hlavní část cvičení skončila v 11:30. Následně se čtyři dvoučlenné monitorovací skupiny vydaly do okolí elektrárny trénovat měření radiace. "Všechny úkoly byly splněny," zhodnotil průběh cvičení mluvčí elektrárny Petr Spilka. Podrobné hodnocení celé akce bude provedeno během několika dní. "Obesílají se všichni pozorovatelé," dodal mluvčí.   Havarijní cvičení začalo v 05:00, podrobný scénář byl do posledních chvil utajen. Vyplynulo z něj, že v elektrárně havaroval atomový blok číslo dvě a z primárního okruhu začala do ochranné obálky unikat chladicí voda rychlostí 1000 metrů krychlových za hodinu. Chlazení reaktoru se hasičům podařilo obnovit napojením na dva velké zásobníky demineralizované vody, které se nacházejí mimo budovu. Každý z nich pojme 500 metrů krychlových.   "Hasiči demonstrovali, že umíme dostat vodu do bloku náhradním způsobem bez vnějších zdrojů," vysvětlil Spilka. Dodal, že v krajním případě by hasiči dokázali vozit vodu pro chlazení i z řeky. "Protože chlazení je důležitější než to, že by voda z řeky tu technologii poničila," řekl.   Do tří krytů v elektrárně se odebraly dvě třetiny z 800 evakuovaných. Zbývající lidé se sešli na shromaždištích v budovách, odkud byli autobusem odváženi jako první. Kryty jsou lépe vybaveny, mají například filtrovanou ventilaci, zdůvodnil Spilka. Odsun všech lidí do bezpečí trval asi hodinu a půl. Evakuace se netýkala pracovníků, kteří řídili provoz elektrárny, protože i během cvičení běžely naplno všechny čtyři dukovanské bloky.   Další velká prověrka bezpečnosti se v Dukovanech uskuteční už ve čtvrtek. Energetici vyzkouší připravenost atomových bloků na úplný výpadek dodávek proudu, takzvaný blackout, který by mohla způsobit vichřice. Obě cvičení byla podle Spilky dlouhodobě plánována a nesouvisejí s problémy japonské atomové elektrárny Fukušima, z níž unikla radiace po ničivé vlně cunami. Prověřované krizové situace jsou ale podobné.   Dukovanská elektrárna byla i loni největším domácím zdrojem elektřiny. Do sítě dodala 14,176 terawatthodin (TWh) proudu, zatímco mladší atomová elektrárna v Temelíně vyprodukovala 13,82 TWh. V Dukovanech pracuje přes 1000 lidí.   vst snm  