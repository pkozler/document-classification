 Senát má výhrady k nákupu talárů, poslal novelu zpět poslancům  Praha 8. června (ČTK) - Senát nechce, aby si advokáti museli kupovat taláry od firmy, kterou jim určí Česká advokátní komora (ČAK). Z vládní novely zákona o advokacii proto dnes navrhli odstranit pasáž, kterou by sněmovna chtěla dát komoře dodatečně pravomoc vybrat výrobce talárů. Novela se tak vrací dolní komoře parlamentu k novému projednání.   Senátoři dospěli k názoru, že dodavatelé talárů mají být určováni na základě volné soutěže. Na základě jednotného vzoru taláru by měl mít podle senátora ČSSD Jiřího Dienstbiera kdokoli možnost tyto oděvy vyrábět.   ČAK si za vzor taláru vybrala modře laděný model od krejčovské firmy Blažek Praha, kterou už také pověřila výrobou tohoto stejnokroje v základní i luxusnější variantě. Někteří advokáti se proti postupu komory bouřili. Talár lze podle webu firmy pořídit v základní verzi za 4500 korun.   Dienstbier se domnívá, že pro výrobce, jehož vybrala komora, by senátní úprava zřejmě bezprostředně žádnou konkurenci nepřinesla "i vzhledem k tomu, jak byla vypsána soutěž advokátní komorou" a k ne právě jednoduchému vzoru taláru. Komora zorganizovala soutěž na vzhled taláru a materiál, z něhož má být, a má patent na vzor. Postup prý komoře doporučil i antimonopolní úřad. Dienstbier podotkl, že podle jeho informací už má přibližně 6000 ze zhruba 10.000 advokátů talár objednaný nebo zakoupený.   Advokáti musejí nosit taláry už podle předchozí novely advokátského zákona v trestních řízeních a v řízeních před Nejvyšším soudem, Nejvyšším správním soudem a Ústavním soudem. Taláry podle jejich zastánců přispějí k rovnosti stran před soudy a důstojnosti advokacie jako profese.   Nynější novela má také zavést povinnost advokátů a koncipienti povinnost vracet komoře identifikační průkaz po jejich vyškrtnutí z advokátského seznamu. Cílem je zabránit případnému zneužití průkazu. Ministerstvo spravedlnosti uvedlo, že advokátní komora by to nemohla vyřešit svým předpisem. Pokud je totiž advokát, koncipient nebo evropský advokát ze seznamu vyškrtnut, není již advokátem, a komoře tedy nepodléhá.   lp mal  