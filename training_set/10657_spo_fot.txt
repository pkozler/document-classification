 Sparťanští fotbalisté sní ve sněhové břečce o dubajském teple  --------------------    Ke zpravodajství: FOTO/aktuality; AUDIO   --------------------    Špindlerův Mlýn/Vrchlabí 11. ledna (ČTK) - Většina fotbalistů z českých prvoligových klubů prožívá týden tvrdé fyzické přípravy a výjimkou nejsou ani sparťané. Ti se však v současném pochmurném krkonošském počasí a sněhové břečce mohou těšit alespoň na to, že za devět dnů vyrazí do Dubaje, kde je čeká první ze dvou přípravných turnajů. Už za měsíc by měli být v ideální formě, protože vstoupí dvěma zápasy do vyřazovací části Evropské ligy.   Sparta upravila kvůli startu v pohárech svoji zimní přípravu, pobyt v domácích podmínkách zkrátila na minimum. Tradiční šestidenní kondiční pobyt ve Vojenské zotavovně ve Špindlerově Mlýně totiž trenéři hráčům neodpustili. "Máme tu skvělé podmínky včetně regenerace, není důvod místo pobytu měnit," připomněl trenér Jozef Chovanec na dnešním setkání s novináři, proč znovu přivezl svůj tým do vyhlášeného lyžařského střediska.   Lyží si ale hráči moc neužijí, i když na běžky se ti odvážní mohou dostat každé odpoledne během třetí ze čtyř tréninkových fází. Fotbalisté si mohou vybrat - buď se budou potit při spiningu, nebo vyrazí do běžkařské stopy.   Mezi dobrovolníky byl v pondělí dokonce i Kamerunec Leo Kweuke, který se k údivu svých afrických spoluhráčů odhodlal vydat po boku českých fotbalistů na neznámé bojiště. A překvapení všech své první lyžařské kroky zvládal velmi statečně.   Dnes už ale vyrazil stejně jako většina hráčského kádru na umělý trávník ve vrchlabské základní škole, kde trénink za mantinelem pozorně sledovali i místní školáci. Intenzivní 75 minut trvající příprava, zaměřená na kondiční vytrvalost, byla pro fotbalisty značně vysilující.   "Tak tohle tady ještě nebylo," ozvalo se z hloučku starších hráčů. "Neměnili jsme letos nic, jen se zvedla intenzita," potvrdil Chovanec, jenž přípravu pod vedením prvního trenéra Martina Haška sledoval mezi diváky.   Vrchlabí měli hráči jako náhradní program, jinak se obvykle boří do sněhu při běhu se zátěží poblíž zotavovny. "To počasí není příjemné. Trochu jsme dnes upravili místo tréninku, ale objemy se nemění. Byli jsme na podobné možnosti nachystáni," tvrdil letenský kouč.   S týmem nepřijeli do 15 kilometrů vzdáleného města tři brankáři a Jiří Kladrubský, kteří měli odlišný program v hale. "A není tady také Krejčí, který má zlomené zánártní kůstky po zákroku libereckého Breznaníka v sobotním halovém finále," konstatoval Chovanec, jenž tak na pět týdnů přišel o jednoho z největších sparťanských talentů.   Ve Špindlerově Mlýně je 31 hráčů, ovšem do Dubaje jich zamíří jen pětadvacet. "Jsme limitováni počtem hráčů na soupisce pro turnaj, zatímco na další přípravu ve Španělsku můžeme vzít znovu všechny hráče. To je v naší režii," vysvětlil letenský kormidelník, proč někteří fotbalisté zůstanou doma a budou se připravovat s rezervou.   Otázkou je, zda v kádru ještě zůstanou Ondřej Švejdík a Martin Abena, kteří jsou ve Spartě na testech. "Uvidíme, ještě bychom je rádi viděli v sobotním utkání juniorky proti Litvínovu," podotkl Chovanec..   V Dubaji prý totiž na velké zkoušky už čas nebude. "Nemáme letos v zimě žádný prostor zkoušet nové věci, začátek jara se neúprosně blíží," uzavřel sparťanský kouč.   hap nkr  