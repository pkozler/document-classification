 Odbory budou v Praze demonstrovat, čekají desetitisíce účastníků  --------------------    Ke zpravodajství: FOTO/aktuality; AUDIO; VIDEO   --------------------    Praha 21. května (ČTK) - Až desetitisíce účastníků očekávají odbory na demonstraci, která se dnes koná v centru Prahy. Chtějí protestovat proti vládním návrhům daňové, sociální, zdravotní a penzijní reformy. Demonstraci neodvrátila ani páteční schůzka tripartity, na níž se odbory s kabinetem Petra Nečase (ODS) dohodly na dalším postupu vyjednávání. "Zatím se jenom jedná a výsledky nejsou žádné," řekl předseda Českomoravské konfederace odborových svazů Jaroslav Zavadil.   Vládní reformy podle odborů povedou k poklesu životní úrovně lidí, a to nejen těch z nižších příjmových skupin. Kromě toho prý způsobí větší deficit veřejných rozpočtů. Demonstrace má být posledním varováním vládě. Pokud nevezme jejich připomínky v potaz, hodlají odbory přistoupit i k dalším nátlakovým akcím.   Demonstrace začne v 11:55 pochodem od Domu odborových svazů na pražském Žižkově. Odtud demonstranti půjdou přes křižovatku U Bulhara a Wilsonovu ulici do horní části Václavského náměstí, kde se bude od 13:00 do 14:30 konat hlavní část protestu.   Demonstrace se dotkne i lidí, kteří se jí nezúčastní. Dopravní policisté při přechodu průvodu ulicí Wilsonova, pokud to bude nutné, na nezbytně dlouhou dobu odkloní silniční dopravu. Magistrát také počítá s omezením provozu v Seifertově ulici a předpokládá, že než demonstranti přejdou, bude neprůjezdná křižovatka u Bulhara.   pcl jd rem rot  