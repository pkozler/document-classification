 Zima v Pardubickém kraji bude nejdražší za 15 až 20 let  --------------------    Ke zpravodajství: AUDIO   --------------------    Pardubice 4. ledna (ČTK) - Loňská a letošní zima v Pardubickém kraji přijde silničáře přibližně na 160 milionů korun. Útrata za údržbu silnic druhých a třetích tříd bude patřit k nejdražším za 15 až 20 let. Silničáři si už museli v závěru roku půjčit deset milionů korun, o to méně budou mít letos. ČTK to řekl provozní náměstek silničářů Václav Ouhrabka.   "Já nepamatuji dražší zimu. Někdy kolem roku 2005 stála asi 147 milionů korun a teď to odhadujeme na 160 milionů korun," řekl Ouhrabka.   Cestáři už od kraje dostali z rezervy deset milionů korun, dalších deset milionů korun zaplatí z překlenovacího úvěru. Jen spotřeba soli stoupla meziročně 3,5krát na téměř 14.600 tun. A zatímco v roce 2009 cestáři spotřebovali 23.000 tun inertních směsí, loni potřebovali 31.000 tun.   V kraji začalo sněžit 20. listopadu. Za údržbu silnic včetně prvních tříd cestáři tento měsíc utratili 15 milionů korun. V prosinci už stála údržba hlavních tahů 24 milionů korun a vedlejších silnic 80 milionů korun.   "Smlouvu s ministerstvem dopravy na údržbu silnic prvních tříd máme do roku 2013. Za loňský rok snad problémy s penězi nebudou, uvidíme jako to bude letos," řekl Ouhrabka.   Na silnicích se už objevují výtluky. Když nesněží, silničáři je spravují. Motoristé ale nejspíš moc spokojení nebudou. "Je toho tolik, že to není moc vidět. Výspravy jsou spíš provizorního charakteru, studená směs nemá takovou kvalitu jako teplá," dodal Ouhrabka.   Silniční síť v Pardubickém kraji patří k nejhustším v zemi. Kraj se stará o zhruba 3130 kilometrů komunikací druhé a třetí třídy a 810 mostů. Pro stát silničáři spravují 480 kilometrů silnic první třídy.   jlc snm  