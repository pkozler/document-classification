 Skupina PROMET koupila od Tatry dceřinou firmu Tawesco  Ostrava 9. května (ČTK) - Skupina PROMET GROUP koupila od automobilky Tatra její dceřinou společnost Tawesco, která podniká v oblasti lisování, svařování a výroby nářadí. Dodává součástky kromě Tatry i pro Škodu Auto, Visteon nebo firmu Magna. ČTK to sdělil Ivo Šenkyřík ze společnosti Patria Corporate Finance, která poskytovala poradenství při prodeji firmy. Tatra již dříve avizovala, že chce některé dceřiné společnosti prodat.   Cenu za koupi stoprocentního podílu dceřiné firmy Tatry skupina PROMET, která se zaměřuje zejména na slévárenský, ocelárenský a strojírenský průmysl, nesdělila. Cílem skupiny je významně investovat do firmy, která sídlí v areálu Tatry. Chce navázat na dlouhodobou spolupráci s klíčovými obchodními partnery.   Na druhou stranu má Tatře umožnit prodej Tawesca soustředit se na hlavní činnost skupiny - výrobu nákladních automobilů. Transakce byla vypořádána v dubnu. Předtím ji musel povolit antimonopolní úřad. V roce 2010 Tawesco dosáhlo tržeb přes 960 milionů korun a aktuálně zaměstnává 710 lidí.   Tawesco bylo založeno v roce 1995 vyčleněním provozu nářaďovna z Tatry. Postupně se firma rozrostla v roce 1997 o lisovnu a v roce 2005 o svařovnu. V současné době firma na trh dodává lisovací nářadí, plechové výlisky a svařence do automobilového průmyslu.   PROMET GROUP, skupina s obratem kolem tří miliard korun, je vývozcem surového železa do střední Evropy. V oblasti slévárenské výroby se skupina zabývá produkcí odlitků z šedé a tvárné litiny se zaměřením zejména pro elektro-strojírenský, lodně-strojírenský a automobilový průmysl. Také se zaměřuje na oblast strojírenství a komerčních realit.   rkj mol  