 Debutant Zdeněk Jiráský začne 5. ledna natáčet snímek Poupata  Praha 4. ledna (ČTK) - Sociálním dramatem ze současnosti bude film scenáristy a režiséra Zdeňka Jiráského Poupata, s jehož natáčením začne ve středu 5. ledna. Mluvčí projektu Helena Hejčová dnes ČTK oznámila, že Jiráského celovečerní debut vznikne v produkci společnosti Cineart TV Prague Viktora Schwarcze v koprodukci s Českou televizí.   "Natáčet se bude do 25. února především v obci Klobuky, v Praze, v Novém Sedle, ve Vřesové a v Sokolově a okolí. Před kamerou Vladimíra Smutného se objeví například Vladimír Javorský, Malgorzata Pikusová, Marika Šoposká, Josef Láska a Kateřina Jandáčková," uvedla Hejčová. Film by se podle ní mohl v kinech objevit ještě do konce roku.   Jiráský získal za tento svůj scénář před dvěma lety hlavní cenu v soutěži Nadace RWE a Barrandov Studio. Příběh vypráví o postupném rozkladu rodiny, žijící na malém městě, kde každý z hrdinů žije svým ideálem.   Agáta touží po šťastném životě daleko od domova, Honza věří v čistotu a sílu lásky bez ohledu na okolnosti, za jakých se zrodila. Kamila hledí s jistotou do budoucna a nehodlá si připustit bídu dneška. Jediný Jarda ví, že svět ani sebe nezmění. Vědom si svého slabošství, nepokouší se o nic. Závislost na výherních automatech, která přivedla jeho nejbližší do neřešitelné životní situace, považuje za samozřejmost. Skutečný a přesvědčivý pokus o záchranu rodiny přijde ve chvíli, kdy je pozdě.   "Filmová pravda Poupat stojí na syrové atmosféře, absenci stylizace a poetizace. Vychází ze znalosti reálného prostředí, věrohodnosti ruční kamery, která bude permanentně nablízku herecké akci. Žánr sociálního dramatu předpokládá maximální přesvědčivost hereckého výkonu, autentický jazyk, dekorace i motivy," charakterizoval snímek režisér.   Na jeho kontě jsou například televizní scénáře Modrá chryzantéma, seriál Letiště a řada dokumentů včetně těch cestopisných pro společnost Febio.   Producent Viktor Schwarcz pracoval přes dvacet let na Barrandově. Spolupracoval na více než 90 hraných filmech, seriálech a zahraničních zakázkách. Jako vedoucí produkce zde dokončil deset celovečerních filmů a dva seriály.   Ve své společnosti Cineart TV Prague realizoval filmy Pasti, pasti, pastičky a Vyhnání z ráje Věry Chytilové, Zpráva putování studentů Petra a Jakuba Drahomíry Vihanové, Divoké včely Bohdana Slámy, Vaterland - lovecký deník a Hlava-ruce-srdce Davida Jařaba, Pusinky Karin Babinské, Lištičky Miry Fornayové, Stínu neutečeš Lenky Kny a Zemský ráj to na pohled Ireny Pavláskové.   bor kš  