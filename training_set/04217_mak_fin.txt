 Finanční krizi bylo podle kongresové komise možné předejít  Doplnili jsme další informace ze zprávy od 4. odstavce.   --------------------    New York 26. ledna (zpravodaj ČTK) - Finanční krizi z roku 2008 bylo možné předejít. Vyplývá to z vyšetřování zvláštní komise amerického Kongresu, která zkoumala příčiny a okolnosti katastrofy, jež otřásla světovým finančním systémem. Podle komise ji zavinila rozsáhlá selhání vládní regulace, chyby manažerů a bezhlavé riskování na Wall Streetu. Informoval o tom dnes deník The New York Times.   "Největší tragédií by bylo, kdybychom přijali často opakované tvrzení, že (finanční krizi) nikdo nemohl předvídat, a proto jí nešlo zabránit," uvedla komise ve své závěrečné zprávě. "Pokud přijmeme tuto teorii za svou, bude se vše opakovat," dodala.   Podle komise mají svůj podíl na krizi hned dvě americké vlády, americká centrální banka a další regulační úřady. Společně dopustily vznik katastrofální směsi: poskytování podřadných hypoték, nadměrné seskupování a prodávání půjček investorům a riskantní sázky na cenné papíry založené na těchto půjčkách.   Komise zároveň obviňuje několik finančních institucí z chamtivosti, pošetilosti či obojího. Nejvážnější výtky se ale týkají selhání americké administrativy. Podle The New York Times mohly závěry vyšetřování ovlivnit neshody mezi demokraty a republikány, kteří v ní zasedali. Komise měla deset členů. Šest z nich navržených demokraty závěrečnou zprávu podpořilo. Tři z republikánských členů ale hodlají vydat nesouhlasná stanoviska.   Závěrečná zpráva mimo jiné kritizuje někdejšího šéfa americké centrální banky Alana Greenspana i jeho současného nástupce Bena Bernankeho. Zatímco první dopustil v čele Fedu zamoření trhu toxickými hypotékami, druhý krizi nepředpovídal, byť pak hrál klíčovou roli v reakci na ni.   Podle komise selhala i vláda předchozího republikánského prezidenta George Bushe, když na propukající krizi reagovala rozporně. Zachránila sice na jaře 2008 banku Bear Stearns, pak ale nechala v září téhož roku zkolabovat finanční ústav Lehman Brothers. Jeho pád se považuje za okamžik, kdy krize vypukla naplno. Bushova vláda tak podle komise přispěla k nejistotě a panice na trzích.   Svůj podíl viny ale nesou i demokraté, vyplývá ze zprávy. Může za to především rozhodnutí administrativy někdejšího prezidenta Billa Clintona vyloučit z regulace deriváty "obchodované přes přepážku", tedy přímou dohodou dvou stran mimo burzu. Podle komise šlo o "klíčový bod obratu na cestě k finanční krizi".   Kritiku si vysloužil i současný ministr financí Timothy Geithner, který dříve předsedal newyorské pobočce americké centrální banky. Podle komise si pobočka nevšimla toho, že banky Citigroup a Lehman Brothers mají potíže. Dohled nad nimi nicméně nebyl její hlavní úkol, uznává také zpráva.   Komise zároveň podle newyorského listu odmítá některé teorie vzniku finanční krize, které se objevily krátce po jejím vypuknutí. Mezi hlavní viníky katastrofy tak nepočítá nízké úrokové sazby, jimiž Fed reagoval na recesi z roku 2001, ani například agresivní snaha vlády, aby co nejvíce Američanů vlastnilo domy. Zpráva na druhou stranu kritizuje selhání regulátorů trhu, kteří nepožadovali po bankách dostatečné kapitálové rezervy a zastavení riskantních praktik.   "Krize byla výsledkem lidského konání a nekonání. Nemohla za ni matka příroda či selhání počítačových modelů. Kapitáni finančního světa a veřejní hlídači finančního systému ignorovali varování a neptali se na rostoucí rizika v systému, který je nezbytný pro prosperitu Američanů, ani se je nesnažili pochopit či řídit. Šlo o velké selhání, ne o klopýtnutí," stojí ve zprávě.   Komise výsledky svých šetření zveřejní v téměř šestisetstránkové knize. Publikace obsahuje záznamy z 19 dnů slyšení, která ohledně finanční krize uspořádala a na kterých vyslechla přes 700 svědků.   Finanční krizi odstartoval kolaps na americkém trhu s bydlením. Kvůli provázanosti finančních trhů rychle přerostl hranice Spojených států a byl příčinou krachu či vážných problémů mnoha bank a paniky. Krize stáhla americkou i další ekonomiky do recese. V USA způsobila nejhlubší hospodářskou krizi od 30. let minulého století. Její důsledky pocítil a stále pociťuje celý svět.   fcz jw  