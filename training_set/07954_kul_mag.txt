 Zaoralová lituje, že ceny nezbyly na Švankmajera a Svěráka  --------------------    Ke zpravodajství: AUDIO; FOTO ve Fotobance  ID foto: P201101131102301, P201101131107601, P201101131097201, P201101131092701, P201101131094701   --------------------    Praha 14. ledna (ČTK) - Renomovaná filmová kritička a dlouholetá umělecká ředitelka karlovarského festivalu Eva Zaoralová je vcelku spokojena s udělenými Cenami české filmové kritiky. Trochu však lituje, že mohlo zbýt více místa pro snímky Jana Švankmajera Přežít svůj život a Jana Svěráka Kuky se vrací. Na prvního, nominovaného za režii a scénář, cena nezbyla, Svěrákův projekt získal ze čtyř nominací ocenění za kameru.   "Nepřipadá mi to úměrné jejich kvalitám," řekla Zaoralová ČTK. Svěrákův snímek byl loni uveden v soutěži MFF v Karlových Varech a odnesl si zvláštní cenu mezinárodní poroty.   Z výsledků hlasování pěti desítek filmových kritiků a publicistů podle Zaoralové vyplývá, že se chtějí vymezovat vůči již prověřeným hodnotám. "Zvítězil tak tvůrce, který ještě neměl dostatečné úspěchy. Ovšem nevšední film Pouta, který Radim Špaček natočil, byl i pro mě velkým překvapením. Získal mě svou vážností, oddaností i promyšlením věci," dodala Zaoralová. Přesto se jí zdá, že se v konkurenci mohlo dostat i na další snímky.   "Jsou tu ještě ceny České filmové a televizní akademie. Počkáme, co přinesou," podotkla. Nominace Českých lvů budou zveřejněny 5. února, výsledky budou vyhlášeny o měsíc později.   Čtvrteční večer v pražském Divadle Archa si filmaři i novináři užili, k čemuž přispělo průvodní slovo Petra Nárožného. V úvodu upozornil, aby nečekali intelektuální hostinu - také proto, že pracuje pro obec kritiků.   Většina oceněných byla překvapena a neskrývala radost. Karel Roden odměněný za Habermannův mlýn zahrál na vážnější strunu. Aniž chtěl být patetický, uvedl, že cenu za herectví přál nominovanému Vladimíru Dlouhému, který exceloval v Kajínkovi.   Když se vyhlašovala cena za Objev roku, kterou získal Ondřej Malý z filmu Pouta, poznamenal jeho patron Bořivoj Navrátil, že pro něj tento královéhradecký herec žádným objevem není a cenu si zaslouží.   "Scénář byl výborný, ovšem to, co se z něj na plátně narodí, je vždycky loterií. Premiéra Pout byla před rokem, ale zatím žádné další nabídky nemám," řekl ČTK Malý, který příští týden oslaví pětačtyřicetiny.   Účastníky večera rozesmál exprezident Václav Havel, když předával cenu za scénář Pout Ondřeji Štindlovi. Nedávno prý totiž usoudil, že bude moudré být zadobře s filmovými kritiky. "O to víc děkuji za to, že mi byla dána příležitost zúčastnit se předávání těchto cen," řekl Havel, který v březnu představí svůj celovečerní režijní debut Odcházení.   "To, zda bude dostávat ceny, stane se exkluzivním klubovým filmem či bude obecně přijat publikem a bude jezdit po festivalech, patří mezi starosti pana producenta. Já jsem měl dost práce se stránkou uměleckou, tím spíš, že jsem začátečník," řekl Havel po ceremoniálu novinářům. Scénář nepsal poprvé. Dokonce jeden před více než 40 lety s Janem Němcem, který značně pozměněný Heart Beat 3D představil v kinech loni v prosinci.   "Pak jsem psal asi ještě dvakrát, ale nic se nenatočilo. Divadelní hra se od filmového scénáře dost liší. Rád bych napsal možná ještě jednu hru. Předpokládám, že další film už nenatočím a budu si užívat penze," dodal.   "Časosběrné filmy jsou plavbou v moři nejistoty," uvedla Helena Třeštíková oceněná za dokument Katka. Koncem roku chce představit snímek s pracovním názvem Zázrak po 37 letech. "Z toho vyplývá, že jsem na tomto dokumentu pracovala po celou tu dobu, což je docela rekord," uvedla.   Jen ten, který zasloužil nejvíc slávy - Radim Špaček - ve čtvrtek v Arše chyběl. "Je na toulkách ve své milované Indii," prozradil jeho otec Ladislav Špaček, když za něj cenu za režii přebíral. Připomněl, jak koncem 90. let za něj podobně přebíral za nejméně oblíbený snímek Rychlé pohyby očí Plyšového lva, což byla rovněž cena kritiků. "Dnes vidím, že má na víc," řekl.   Jiří Borovička kš  