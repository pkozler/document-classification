 Chirac podle francouzského tisku možná trpí Alzheimerem  Paříž 31. ledna (ČTK) - Bývalý francouzský prezident Jacques Chirac, jeden z nejoblíbenějších politiků v zemi, možná trpí Alzheimerovou chorobou, napsal v neděli francouzský týdeník Journal du dimanche. Chirakova manželka to dnes popřela, ale připustila, že Chirac má některé projevy této nemoci.   "Lékaři mu řekli, že nemá Alzheimerovu chorobu a já jim věřím," zdůraznila Bernadette Chiraková v rozhovoru pro francouzskou rozhlasovou stanici Europe 1. Připustila však, že osmasedmdesátiletý Chirac má problémy s chůzí a sluchem, někdy i s pamětí.   Spekulace o Chirakově zdraví oživilo nedávné oznámení, že bývalá hlava státu z let 1995 až 2007 má od 7. března do 8. dubna čelit u pařížského soudu obvinění ze zneužití pravomoci a zpronevěry veřejných financí. Aféra se provalila v době, kdy už byl Chirac prezidentem a před soudem ho tehdy chránila imunita.     Chirac je podezřelý, že umožnil na pařížské radnici v době, kdy stál v jejím čele, fiktivně zaměstnávat lidi, kteří ve skutečnosti pracovali pro jeho politickou stranu. Starostou byl od roku 1977 do roku 1995. Hrozí mu až desetileté vězení a pokuta až 150.000 eur (3,6 milionu korun).   V aféře byla řada osobností již souzena. Bývalý premiér a zástupce Chiraka na radnici Alain Juppé byl odsouzen k podmínečnému trestu 14 měsíců vězení a ročnímu zákazu výkonu veřejné funkce. Kvůli tomu se musel dočasně vzdát křesla starosty města Bordeaux. V roce 2006 ale do něj byl znovu zvolen a letos se stal ministrem obrany.   Bývalý pravicový prezident obvinění popírá a říká, že v dané době nebyla ve Francii stanovena jasná pravidla pro financování politických stran.   Pokud se proces uskuteční, bude Chirac první prezident francouzské páté republiky nastolené v roce 1958, který stane před soudem.   Chiraková dnes ujistila, že její manžel k soudu půjde. "Vždy říkal, že chce, aby se s ním zacházelo jako s každou jinou osobou podléhající právu. Řekl, že na svůj proces půjde, a udělá to," prohlásila manželka.     Alzheimer, jedna z nejběžnějších forem demence, je zhoubné onemocnění mozku, kdy lidé postupně ztrácí vzpomínky a schopnost uvažovat a starat se o sebe. Po celém světě postihuje tato choroba přes 26 milionů lidí. V Česku je podle odhadů asi 120.000 lidí s touto nemocí. Odborníci předpokládají, že v příštích 40 letech může stoupnout počet nemocných v ČR až na čtyřnásobek.   pek jas  