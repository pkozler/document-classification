 Heger: Zahraniční soudy neprověřovaly nález ohledně Diag Human  Zprávu jsme rozšířili o informace z vlády v posledním odstavci.   --------------------    Praha 8. června (ČTK) - Zahraniční soudy podle ministerstva zdravotnictví neprověřovaly rozhodčí nález, který jim předložila společnost Diag Human ohledně uznání více než desetimiliardového odškodnění za zmařený obchod s krevní plazmou. Jednaly v dobré víře, že arbitráž je již pravomocně ukončena, řekl dnes novinářům ministr Leoš Heger (TOP 09). Česko podle něj ve svých odvoláních prokáže opak.     Nároky firmy Diag Human před nedávnem nepravomocně uznaly vídeňský a pařížský soud. Podle právního zástupce společnosti Jana Kalvody postupovaly na základě newyorské úmluvy o vzájemné vykonatelnosti rozhodčích nálezů. Řídily se nálezem z roku 2008, podle kterého má ČR firmu odškodnit. Diag Human považuje toto rozhodnutí za konečné. Stát to odmítá, spor podle českých úřadů dosud neskončil.   "Newyorská úmluva je postavena na jakési důvěře soudů, že to, co je soudu předloženo, je věc, která je jednoznačná, jasná a hotová, a ten soud s ní potom pracuje. Je to jakási džentlmenská úprava, která má samozřejmě možnost, aby dlužník podal svůj odpor k tomu soudu. A v této fázi nyní český stát je a připravuje odvolání u soudu ve Vídni," prohlásil Heger. Domnívá se, že Česko s odvoláním, které má být ve Vídni podáno v nejbližších dnech, uspěje.   Podobně se vyslovil i právní poradce ministerstva Tomáš Sokol. Soudy postupující podle newyorské úmluvy podle něho v první fázi přijímají vše, co jim strana sporu předloží, v důvěře, že jsou to "pravé a poctivé materiály". "Je na té druhé straně, aby namítla, že třeba vůbec nikdy žádné rozhodčí řízení neproběhlo, že nebyla uzavřena žádná smlouva, anebo v tomto případě - že to řízení ještě neskončilo. Proto je ten proces otevřený, a proto také se zase není až příliš co divit rozhodnutím těch exekučních soudů, protože prostě vycházejí z předpokladu, že by tam nikdo nepřišel s rozhodnutím, které zcela zjevně není pravomocné," řekl.   Nález z roku 2008 je podle Diag Human pravomocný proto, že společnost vzala opravný prostředek proti němu zpět a Česká republika ho podala v rozporu se zákonem. Za stát totiž podle firmy mohl ve sporu procesně jednat Úřad pro zastupování státu ve věcech majetkových (ÚZSVM), žádost o přezkoumání rozhodčího nálezu ale podal ministr zdravotnictví. Podle Diag Human ji sice spolupodepsal i ředitel ÚZSVM, i tak je ale podle společnosti neúčinná. ÚZSVM totiž podle společnosti před soudy a rozhodčími orgány jedná prostřednictvím místně příslušného územního pracoviště a šéf ÚZSVM nemůže činit procesní úkony v určitém řízení.   Představitelé státu si ale stojí za tím, že odvolání bylo podáno správně. Sokol zdůraznil, že je nesporné, že rozhodčí řízení o přezkum nálezu z roku 2008 bylo zahájeno. "To řízení tedy běží a může být skončeno pouze usnesením nebo nálezem. A já tedy konstatuji, že zcela spolehlivě takové rozhodnutí vydáno nebylo. Tudíž i o té případné námitce, která stojí v základu argumentace protistrany, že vlastně už o všem je rozhodnuto, protože snad stát nepostupoval formálně tak, jak měl, tak i o této námitce by museli rozhodnuti tři rozhodci v tomto řízení, a ti, jak říkám, nerozhodli," uvedl Sokol.   Rakouský soud nechal na základě svého nepravomocného rozhodnutí zabavit tři umělecká díla zapůjčená Českou republikou na výstavu ve Vídni. Skončila v depozitním skladu soudu, kde zůstanou do konečného verdiktu. Heger dnes řekl, že si ministerstvo najalo advokáta, který je schopen "zasahovat" u rakouských soudů. O koho jde a kolik mu stát za jeho služby zaplatí, ministerstvo neprozradilo. Ve Francii nenárokovala firma konkrétní věci, rozhodnutí směřuje obecně proti českému majetku na celém francouzském území. ČR zatím nemá informace o tom, že by se Paříž chystala Česku něco zabavit.   Bývalý majitel společnosti Josef Šťáva v úterý uvedl, že Diag Human zažaloval ČR také ve Spojených státech, Velké Británii a dalších zemích Evropské unie. Podle ministerstva zdravotnictví je na další nároky firmy stát připraven. Postupovat bude stejně jako ve Vídni a v Paříži - tedy prokazovat, že arbitráž stále běží.   Opozice dnes premiéra Petra Nečase (ODS) znovu vyzvala, aby ve sněmovně vystoupil s vysvětlením celé kauzy, v úterý s obdobným požadavkem předseda ČSSD Bohuslav Sobotka neuspěl. Vláda by podle Sobotky měla také vyvrátit pochybnosti o tom, zda se někdo na arbitráži "nepřiživil", jak naznačují spekulace tisku. Ve státní službě by podle Sobotky neměl zůstat ředitel Národního parku Šumava Jan Stráský, který před lety jako ministr zdravotnictví rozhodl, že kauzu nebude řešit soud, ale smírčí řízení, čímž podle ČSSD výrazně zhoršil obrannou pozici Česka v sporu.   Večer vyslechla informace o kauze vláda, bylo to ale v režimu tajné či důvěrné, proto premiér Petr Nečas odmítl záležitost blíže komentovat. Na dotaz ČTK pouze řekl, že ani po dnešním jednání neví, kdo za firmou v současnosti stojí.     har ado rem mal  