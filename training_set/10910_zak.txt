 Hasiči likvidovali rozsáhlý požár rekreační chaty na Tesáku  Rajnochovice (Kroměřížsko) 2. ledna (ČTK) - Rozsáhlý požár jedné z rekreačních chat v areálu Tesáku v katastru Rajnochovic na Kroměřížsku likvidovali dnes dopoledne hasiči ze Zlínského kraje. Požár byl zpozorován v době, kdy ubytovaný muž z chaty odjel, řekl ČTK mluvčí krajských hasičů Ivo Mitáček.   Hasiči byli o požáru informováni v 9:00. "Kopcovitý terén a namrzlé vozovky komplikovaly kyvadlovou dopravu vody, a proto si nechal velitel zásahu vyslat další posilové cisterny z okolních obcí," poznamenal Mitáček.   Požár se záchranářům podařilo velmi rychle lokalizovat a zabránit tak dalšímu šíření. Úplnou likvidaci požáru velitel ohlásil v 11:40. "Na místě je nyní vyšetřovatel. Zjišťuje příčinu vzniku ohně," doplnil Mitáček.   slu jpt  