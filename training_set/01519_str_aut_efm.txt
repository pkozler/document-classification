 Tatra získala nové zakázky v Brazílii a Saúdské Arábii.  --------------------    Ke zpravodajství: FOTO/aktuality; AUDIO; VIDEO   Doplnili jsme další informace od 4. odstavce.   --------------------    Brno 10. května (ČTK) - Výrobce nákladních automobilů Tatra získal nové zakázky v Brazílii. Chce tam dodávat 400 až 1000 aut ročně. Dalších 500 automobilů dodá do Saúdské Arábie. Na dnešní tiskové konferenci na veletrhu Idet to řekl generální ředitel firmy Ronald Adams. Automobilka loni snížila ztrátu o 483 milionů korun na 105 milionů korun. Firma to dnes oznámila v tiskové zprávě.   Smlouvu s vládou v Saúdské Arábii Tatra podepsala před měsícem. V Brazílii je jejím partnerem údajně významný hráč na místním trhu. Jeho jméno firma neuvedla.   Před hospodářskou krizí byly pro automobilku nejdůležitějšími trhy Rusko, Indie a země střední a východní Evropy. Nyní se situace mění. "V uplynulých dvou letech jsme se snažili vytvořit pro Tatru globální síť. Pracovali jsme po celém světě, abychom mohli založit montážní haly a marketingové aktivity," uvedl Adams.   Podle něj budou klíčové komponenty, tedy nápravy a odpružení vždy vyráběny v Česku. "Nástavy a montáže ale mohou být provedeny po celém světě," uvedl Adams s tím, že tento krok zvýší zaměstnanost v zemích, které jsou zákazníky Tatry. Poznamenal, že firmě to pomáhá řešit problém se silnou českou korunou.   Strategické partnerství Tatra podepsala také v USA s výrobcem vojenských vozidel Navistar Defense. Pro novou řadu terénních nákladních vozů dodá podvozky a nápravy. Významný je podle Adamse také partner v Indii, který montuje vozy pro místní trh.   Automobilka loni dosáhla tržeb z prodeje nákladních automobilů, náhradních dílů, služeb a zboží 2,58 miliardy korun. Celkové tržby Tatra Group včetně jejích dceřiných společností loni činily 4,28 miliardy Kč.   Celkové konsolidované tržby Tatra Group ve výši 3,835 miliardy korun zahrnují tržby z prodeje výrobků, prací a služeb zahrnujících nákladní automobily, náhradní díly a tržby z externích zakázek včetně dceřiných společností. Společnost Tafonco loni utržila 505 milionů korun, společnost Taforage 375 milionů Kč a tržby další z dcer Tawesco dosáhly 963 milionů korun.   Prodeje nákladních automobilů Tatra se loni zvýšily na 1082 kusů z předloňských 992 automobilů. Skupina se vrátila k pozitivní hodnotě ukazatele EBITDA, která dosáhla úrovně 148 milionů.   Skupina také loni stabilizovala počet svých zaměstnanců. Automobilka zaměstnávala 2418 pracovníků, z toho 1042 z nich bylo zaměstnáno ve společnosti Tatra, a. s. Oproti roku 2009 se tak počet zaměstnanců skupiny mírně zvýšil. Před krizí pro Tatru pracovalo 3800 lidí.   Filip Vrána jap snm  