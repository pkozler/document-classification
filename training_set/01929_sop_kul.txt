 Nevidomí v Brně otevřeli výstavu, kde je nutné se děl dotýkat  --------------------    Ke zpravodajství: FOTO/aktuality   --------------------    Brno 6. ledna (ČTK) - Nevidomí dnes v Brně otevřeli výstavu, kde je přímo doporučeno se vystavených výtvarných děl dotýkat. Návštěvníci tam najdou například obří dešťovou hůl, obdobu těch, jimiž někdejší indiánské kultury přivolávaly deště, dále špendlíkové obrazy i slepotisky. Díla vyrobili lidé z výtvarné dílny brněnského TyfloCentra. Pracovali na nich dva měsíce a výsledek je přímo ušit na míru Malé královopolské galerii, řekla ČTK za TyfloCentrum Irena Kocí. Výstava je otevřena do 24. ledna.   Ke hmatovému vnímání objektů vybízí i barevné ztvárnění výstavy. Tvůrci přestříkali všechny objekty na bílo, aby na první pohled splývaly s bílými stěnami galerie. "Na této výstavě je zakázáno se nedotýkat. Kdo si jednotlivé exponáty neprohlédne hmatem, jako by na výstavě nebyl," uvedla tvůrkyně konceptu a vedoucí výtvarné dílny Jana Pilgrová.   Jedinou barevnou součástí expozice je vodicí linie. Podle Kocí pomáhá zrakově postiženým se v prostoru orientovat. Linii tvoří porůznu roztažené barevné nitě a z nití vytvořené objekty. Vznikly tak, že nitě členové dílny nejdřív omotali kolem nafouknutých balonků, slepili je a balonek pak odstranili.   Výstava má přinášet i zvukové vjemy, proto vznikly zvukové obrazy. Do starého rámu obrazu natáhli tvůrci provázky a na ně navěsili různé objekty - zvonky, rolničky či keramické destičky a paličky. Některé obrazy zní prý při dotyku jako zvonkohra. Největší zvukový efekt však má podle Kocí obří dešťová hůl. "Je upevněna na velkém stojanu, takže se dá překládat, a zní, jako kdyby déšť bušil do plechů."   Z materiálů použili tvůrci nejčastěji dřevo - různé špejle a párátka - a dále keramiku a papír. Z něj vznikaly právě slepotisky - papírové archy, do nichž jsou vtlačeny obrysy různých předmětů, třeba shluky mincí, háčků, šroubků a pružinek.   Jedna část výstavy je připravena tak, aby se tam hmatovému dojmu nešlo vyhnout. Výtvarné předměty jsou skryty v krabicích s otvory a jejichž vnitřek lze prozkoumat jen rukama. Kdo by se přel o obsahu krabic, může si vše ověřit na internetu. "V naší fotogalerii je vše vyfoceno," dodala Kocí.   Lucie Kučerová sap  