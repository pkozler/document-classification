 Koruna dopoledne mírně oslabila vůči euru, k dolaru zpevnila  Praha 13. ledna (ČTK) - Česká měna dopoledne mírně oslabila vůči euru, proti dolaru naopak zpevnila. Kolem 10:15 si koruna k evropské měně proti středě pohoršila o tři haléře na 24,37 Kč/EUR. Vůči dolaru se obchodovala na 18,54 Kč/USD, byla tak o desetník silnější, vyplývá z údajů serveru Patria Online. Ve středu koruna vůči euru posílila na dvouleté maximum.   Analytik Patria Finance Tomáš Vlk uvedl, že hlavní evropské akciové trhy dopoledne mírně oslabovaly. Nedokázaly tak navázat na růst akcií na Wall Street. Tento negativní vliv se podle něj přenáší i na středoevropské měny, které lehce ubírají ze středečních zisků.   Hlavním tématem podle Vlka zůstávají evropské dluhy. Na Portugalsko dnes navážou Španělsko a Itálie, které budou upisovat dluh celkem za devět miliard eur. Sílící očekávání, že se chystají další opatření na podporu předlužených zemí, přitom pomáhají vylepšit náladu na trhu a zvýšit šance na úspěch aukcí.   Euro před aukcemi a jednáním Evropské centrální banky (ECB) posilovalo, kolem 10:15 si vůči dolaru polepšilo na 1,3141 USD/EUR. "ECB má dnes zasedání, na kterém sice bude jednat o sazbách, ale veškerá pozornost bude upřena právě na aktivitu banky na dluhopisových trzích, případně další formy podpory," konstatoval Vlk.   Dodal, že trh dnes čeká údaje ze Spojených států o obchodní bilanci, výrobní ceny a týdenní žádosti o dávky v nezaměstnanosti.   jap jw  