 Bývalá ubytovna ve Frýdlantu se promění ve čtyřhvězdičkový hotel  Frýdlant (Liberecko) 11. května (ČTK) - Bývalá ubytovna Řecký domov ve Frýdlantu na Liberecku se za přispění evropských dotací promění ve čtyřhvězdičkový hotel. Podobné ubytování pro náročnější klientelu zatím v severní části Jizerských hor chybí. Rekonstrukce a dostavba někdejší ubytovny bude stát bezmála 160 milionů korun, polovinu na ni získal investor z regionálního operačního programu. Práci by tam mělo najít 14 lidí, řekla dnes ČTK Petra Dlabalová ze společnosti Antonie Hotels.   Oblast Frýdlantska je v posledních letech stále oblíbenějším cílem turistů a hlavně cykloturistů. Těch ještě přibylo, když tam před rokem Lesy ČR otevřely první singltrekovou trať v Česku, kterou vybudovaly rovněž za přispění evropských fondů. Singltrekové tratě jsou úzké přírodní stezky projektované a budované dle speciální metodiky.   Zatím je k dispozici zhruba 20 kilometrů tras. Do konce roku by se ale nabídka měla rozrůst na bezmála čtyřnásobek, i díky navazujícím trasám v sousedním Polsku. Tratě navrhl uznávaný projektant Daffyd Davis, což by mělo do Frýdlantského výběžku přilákat ve větším množství cyklisty ze zahraničí.   Nabídka odpovídajících služeb v regionu však zatím pokulhává. Největší možnosti ubytování nabízejí Lázně Libverda, jinak v regionu převažují menší hotely a hlavně penziony. Ani čtyřhvězdičkový hotel Antonie ale nebude výjimkou, nabídnout by měl pokoje se 40 lůžky, restauraci, kongresovou místnost a wellness služby, chybět nebude bazén a finská sauna. "Hlavní cílovou skupinou budou rodiny s dětmi hlavně ze sousedního Německa a Polska," řekla Dlabalová. Mimo hlavní sezonu by podle ní mělo centrum sloužit pro semináře a různá školení nebo kulturní akce.   Hotel Antonie není jediným projektem společnosti v Jizerských horách. U přehrady Souš nedaleko Desné na Jablonecku provozuje už třetí rok hotel Montanie. I ten ale čeká náročná přestavba. Areál v nadmořské výšce 777 metrů má kapacitu zhruba 100 lůžek a stojí v chráněné krajinné oblasti, navíc v těsném sousedství přehrady, která slouží jako zdroj pitné vody. Po dvou letech příprav získala společnost souhlasné stanovisko ministerstva životního prostředí zastaralý rekreační areál přestavět. Rovněž tento hotel by měl v budoucnu nabízet služby na úrovni čtyř hvězdiček, jeho přestavba a modernizace přijde podle odhadů zhruba na 200 milionů korun.   ivc hj  