 Před 225 lety bylo na divadle uvedeno první původní české drama  --------------------    Ke zpravodajství: FOTO ve Fotobance   --------------------    Praha 9. ledna (ČTK) - Před 225 lety, 10. ledna 1786, bylo v Nostickém národním divadle v Praze (dnešní Stavovské divadlo) uvedeno vůbec první původní české drama. Autorem hry se zpěvy Břetislav a Jitka aneb Únos z kláštera, která připomínala slavné okamžiky české historie, byl vlastenec Václav Thám. Jeho životní osudy zná většina lidí z Jiráskova románu F. L. Věk či z oblíbeného stejnojmenného televizního seriálu, kde jednoho z prvních českých divadelníků ztvárnil Radovan Lukavský.   Dnešní Stavovské divadlo bylo zbudováno v letech 1781 až 1783 díky významnému osvícenskému šlechtici Františku Antonínu Nosticovi-Rieneckovi. Ten na stavbu věnoval svůj pozemek a získal i souhlas od císaře Josefa II. První reprezentativní kulturní stánek svého druhu v Praze byl slavnostně otevřen 21. dubna 1783 Lessingovou tragédií Emilia Galotti. Kvůli rostoucímu zájmu českého publika se v něm postupně začaly hrát i dramata v češtině. Prvním z nich byla 20. ledna 1785 veselohra tehdy populárního Johanna Gottlieba Stephanie Odběhlec z lásky synovské, kterou z němčiny přeložil Karel Bulla. Prvním původním českým představením pak byla hra se zpěvy Břetislav a Jitka, která byla uvedena o rok později. Po smrti Františka Nostice bylo divadlo prodáno českým stavům a přejmenováno na Stavovské.   zma ped  