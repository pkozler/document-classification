 Praha se zavázala zajistit spolufinancování stavby metra A  Praha 17. května (ČTK) - Praha se zavázala, že zajistí spolufinancování prodloužení metra trasy A do Motola. Rozhodnutí musela rada přijmout kvůli žádosti o sedmimiliardovou dotaci z fondů Evropské unie. Pokud město do konce června 2014 peníze z EU nezíská, musí stavbu zaplatit v plném rozsahu. ČTK o tom informoval náměstek primátora Karel Březina (ČSSD).   "Stavba prodloužení trasy A je v běhu. Počítáme na ni s dotací z fondů Evropské unie, nicméně naší povinností je zajistit jak spolufinancování ze strany města, tak běh stavby do doby přidělení dotace," uvedl Březina.   Rada zároveň rozhodla o uvolnění 500 milionů, které poskytne jako půjčku dopravnímu podniku na předfinancování očekávané dotace z EU.   Praha by z operačního programu Doprava měla dostat téměř 288 milionů eur, což je podle současného kurzu asi sedm miliard korun.   Výstavba nových stanic trasy metra A začala v Praze před rokem. Nový úsek za téměř 19 miliard korun, který povede z Dejvické do Motola, bude zprovozněn v roce 2014. Poté by stavaři měli pokračovat ražením dalších tunelů k ruzyňskému letišti.   Samotnou stavbu prodloužení metra A z Dejvické do Motola zajišťuje sdružení firem Metrostav a Hochtief CZ.   cap mha  