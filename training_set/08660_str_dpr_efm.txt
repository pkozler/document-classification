 Aerolinky Asiana koupí šest obřích letounů Airbus A380  Paříž 6. ledna (ČTK) - Jihokorejské aerolinky Asiana Airlines Inc. koupí za dva biliony wonů (33,8 miliardy Kč) šest obřích letounů Airbus A380. Pro Airbus je to vítaná zpráva, protože pověst letounu loni utrpěla kvůli výbuchu motoru u letadla provozovaného společností Qantas.   Asiana chce nové letouny využívat na důležitých linkách do Evropy a Spojených států. Dodávky se mají uskutečnit v letech 2014 až 2017. Airbus dodal, že Asiana se ještě nerozhodla, zda letadla budou vybavena motory Rolls-Royce, které byly příčinou předchozího problému, nebo motory firmy Engine Alliance, což je společný podnik firem GE Aircraft Engines a Pratt &amp; Whitney.   Letadlo A380 australské letecké společnosti Qantas muselo začátkem listopadu nouzově přistát v Singapuru, když mu za letu explodoval jeden ze čtyř motorů Trent 900 firmy Rolls-Royce. Nehoda byla zatím největším bezpečnostním problémem gigantického letounu od počátku jeho letů s cestujícími v roce 2007. Kvůli incidentu byly překontrolovány všechny letouny se stejnými motory od Rolls-Roycu.   Dvoupatrový A380 je největším letounem v historii civilní letecké přepravy s kapacitou přes 520 cestujících. Airbus již získal na A380 od 18 zákazníků 240 objednávek. Celkem dodal zhruba 40 letadel, napsaly agentury AP a Reuters.   irl mha  