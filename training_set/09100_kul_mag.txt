 Americká akční komedie Zelený sršeň přijde do kin od 13. ledna  --------------------    Ke zpravodajství: FOTO ve Fotobance  ID foto: F201012030262601, F201012090321001, F201101070331301   --------------------    Praha 10. ledna (ČTK) - Ve čtvrtek 13. ledna přijde do kin americká akční komedie režiséra Michela Gondryho o napraveném pařmenovi, který v kostýmu superhrdiny bojuje se zločinem. Má název Zelený sršeň a na plátnech se objeví ve verzi 3D a s českými titulky. Hlavní role ztvárnili Seth Rogen, Jay Čchou, Cameron Diazová, Christoph Waltz a Tom Wilkinson. Distribuční společnost Falcon ji dnes v Praze představila novinářům.   Britt Reid (Seth Rogen) je synem mediálního magnáta v Los Angeles a svůj čas plní marnotratným a bezcílným životem plným večírků. Ovšem až do chvíle, kdy jeho otec (Tom Wilkinson) zemře a odkáže mu své impérium. Britt naváže přátelství s jedním ze zaměstnanců Katóem (Jay Chou). Rozhodne se spolu s ním bojovat se zločinem a stane se obávaným Zeleným sršněm. Kató postaví nezničitelné vyzbrojené auto a řadu technických vymožeností. Nakonec se s pomocí nové sekretářky (Cameron Diazová) vydávají po stopě muže, který ovládá temné podsvětí Los Angeles (Christoph Waltz).   Dvouhodinový snímek je zábavnou podívanou, která by trojrozměrné efekty ani nepotřebovala. Také skladatel Danny Elfman si neodpustil vtípek a do závěru filmu zakomponoval v souvislosti s názvem variaci na slavný Let čmeláka Nikolaje Rimského-Korsakova.   Zelený sršeň se zrodil ve 30. letech minulého století jako rozhlasový seriál. Později získal zástupy fanoušků i coby komiks a v 60. letech také jako televizní série, která v Americe vystřelila mistra bojových umění Bruce Leeho na vrcholky žebříčků popularity.   Zajímavé na příběhu je, že titulní hrdina ve skutečnosti moc šikovný není a většinu práce za něj udělá Kató, pro něhož tvůrci získali asijskou popovou hvězdu Jaye Čchoua.   S akčními scénami filmařům pomohl držitel Oscara a kaskadérský veterán Vic Armstrong. Řada záběrů vznikla na střeše nepoužívaného obchodního centra, kde si tvůrci postavili vlastní kus dálnice. Koordinátorem bojových scén byl Jeff Imada, který se podílel na snímcích Armageddon, Křižovatka smrti, Klub rváčů či Bourneovo ultimátum. Při práci na tomto snímku se snažil zvýraznit komediální prvky bojových sekvencí, například používáním zcela běžných předmětů každodenního použití.   Režisér Michel Gondry má na kontě spoustu videoklipů, reklamních spotů a také například snímek Věčný svit neposkvrněné mysli.   Jiří Borovička jnd  