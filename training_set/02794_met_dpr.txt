 V horských oblastech Valašska se tvoří sněhové jazyky a závěje  Zlín 6. ledna (ČTK) - Dopravu v nejvýše položených oblastech Zlínského kraje dnes komplikuje nárazový vítr a mlhy, místy se tvoří také sněhové jazyky a závěje. Menší cesty na Valašsku nadále pokrývá ujetá vrstva sněhu do pěti centimetrů. Motoristé by proto měli volit opatrnou jízdu. Vyplývá to z informací Ředitelství silnic a dálnic ČR.   Komunikace první třídy v kraji jsou převážně holé, suché, vymrzlé a sjízdné bez omezení. Totéž platí pro menší cesty Kroměřížska. Na Uherskohradišťsku a na Zlínsku jsou vozovky druhé a třetí třídy holé a vlhké, místy se zbytky sněhu. Teplota se ve Zlínském kraji ráno pohybovala od minus sedmi do minus tří stupňů Celsia.   Meteorologové ve středu prodloužili výstrahu před náledím, v celé ČR bude kluzko ode dneška až do pondělí. Denní teploty v těchto dnech sice vystoupají nad nulu a sníh začne tát, v noci však bude opět namrzat a vytvářet ledovku. Český hydrometeorologický ústav také varoval, že kvůli tání se mohou zvednout hladiny řek.   jav mol  