 Spotřebiče by měly mít nové energetické štítky   Praha 6. května (ČTK) - Poslanci dnes v prvním čtení podpořili novelu zákona o hospodaření energií, která upřesňuje povinnosti výrobců označovat spotřebiče tzv. energetickým štítkem. Zákazník z něj může zjistit, kolik energie výrobek spotřebuje a toto opatření ho má motivovat k tomu, aby si kupoval šetrnější výrobky. Vládě neprošel návrh na schválení v prvním čtení, postavili se proti němu poslanci ČSSD a KSČM. Předlohu proto nyní posoudí hospodářský výbor.   Novela zákona zavádí do českého právního řádu evropskou směrnici o uvádění spotřeby energie a jiných zdrojů na energetických štítcích výrobků spojených se spotřebou energie. Štítky se používají už v současnosti, nově by však měly mít jednotnou podobu v celé EU. Opatření by mělo zlepšit konkurenční podmínky na unijním trhu.   Požadavky na energetické štítky se ale nebudou vztahovat na použité výrobky nebo jakékoli dopravní prostředky. U ostatních výrobků budou muset dodavatelé poskytovat nejen energetické štítky, ale i informační listy, jejichž obsah určí vyhláška.   Pokud obchodník nebo dodavatel zanedbá své povinnosti a nezjedná nápravu, bude mít Státní energetická inspekce právo v krajním případě zakázat prodej výrobku nebo nařídit jeho stažení z trhu.   nlm bns mha  