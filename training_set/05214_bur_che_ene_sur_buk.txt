 Ropa díky statistice z USA a Číny zdražuje, Brent je za 120 USD  Londýn 14. června (ČTK) - Ceny ropy na světových trzích zamířily vzhůru a k růstu jim z velké části pomohla příznivá statistika ze Spojených států a Číny. Čerstvá data investory přesvědčila, že globální ekonomika dál roste solidním tempem a že se Číně podaří zajistit takzvané měkké přistání jejího vysokého hospodářského růstu.   Krátce před 16:00 se barel severomořské ropy Brent prodával za zhruba 120,10 USD a proti předchozímu závěru v New Yorku byla jeho cena vyšší asi o 0,7 procenta. Americká lehká ropa West Texas Intermediate (WTI) zdražila v mnohém menším rozsahu a dostala se na zhruba 97,50 USD.   "Je zde pocit, že data z americké ekonomiky se od příštího měsíce začnou zlepšovat. Když se podíváte na maloobchodní sektor a vezmete v úvahu auta, kde negativně působí dopady zemětřesení v Japonsku, pak maloobchodní tržby o 0,3 procenta vzrostly," poznamenal analytik trhu s ropou ve společnosti Barclays Capital Amrita Sen.   O ropu Brent je v posledních měsících výrazně větší zájem než o WTI, což se odráží i ve vývoji cen. Brent je o více než 22 dolarů dražší než WTI, což je nový rekord. V minulosti byla totiž zpravidla vyšší cena WTI, Brent byl dražší jen výjimečně.   Maloobchodní tržby jako celek se v USA v květnu poprvé za téměř rok snížily, ovšem jejich pokles nebyl tak výrazný, jak se čekalo. Podobně velkoobchodní ceny vzrostly mnohem méně, než předpovídali analytici. Údaje z Číny pak ukázaly, že inflace se tam zvyšuje relativně pomalu, zatímco průmyslová výroba v květnu vzrostla o 13,3 procenta.     Ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  120,11  119,24     New York - Nymex  WTI  červenec  97,49  97,30     spr mha  