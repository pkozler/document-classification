 Koruna na začátku roku stagnuje k euru a oslabuje k dolaru  Praha 3. ledna (ČTK) - Koruna v úvodu nového roku nepatrně posílila k euru a oslabila k dolaru. Před 10:30 si proti závěru loňského roku polepšila o několik haléřů na 25,02 Kč/EUR, k dolaru naopak oslabila o desetihaléř na 18,80 Kč/USD, vyplývá z údajů serveru Patria Online.   "Nový rok česká měna začala těsně pod 25,00 a následně se pohybuje v těsné blízkosti této hranice. Posílení přichází s růstem evropských akcií a koruně se z vývoje ve světě daří profitovat nejlépe v regionu," uvedl analytik Patria Finance Tomáš Vlk.   Index nákupních manažerů (PMI) z domácí ekonomiky měl podle Vlka jako obvykle nevýznamný vliv, ačkoli se podmínky v tuzemském výrobním sektoru podle PMI v prosinci výrazně zlepšily. Index stoupl na 58,4 bodu z listopadových 57,3 bodu, což bylo největší celkové zlepšení provozních podmínek od srpna 2007.   Na úvod nového roku se daří i dolaru. "Euro neudrželo své zisky z konce minulého roku, kdy stoupalo vůči dolaru až nad 1,3400. Následovala korekce, která kurz stlačila pod 1,3300. Během dopoledne ale začíná euru hrát do karet příznivý vývoj akcií a opět sledujeme tendenci růst," poznamenal Vlk.   Důležitým makročíslem dnes podle něj bude americký index ISM, který by podle odhadů měl mírně vzrůst na 57 bodů. Obdobný index z eurozóny byl revidován vzhůru na 57,1 bodu. Obchodování na trzích se postupně dostává do normálu, dnes ale bude ještě aktivitu brzdit svátek v Británii, dodal Vlk.   kri vju    