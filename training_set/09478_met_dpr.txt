 V Libereckém kraji sněží, silničáři radí opatrnost  Liberec 20. ledna (ČTK) - V Libereckém kraji napadlo do rána místy až pět centimetrů sněhu a dál sněží. Silničáři doporučují jezdit se zvýšenou opatrností, sněžení snižuje viditelnost a silnice mohou klouzat. I na hlavních tazích leží zbytky rozbředlého sněhu, vozovky mohou namrzat, řekl dnes ČTK hlavní dispečer Krajské správy silnic Libereckého kraje Pavel Pospíšil. V kraji už od rána přibývá dopravních nehod.   Pozor by si měli dát motoristé na silnici I/13 z Liberce na Frýdlant, kde nedaleko Dětřichova havarovalo auto a skončilo mimo vozovku. Další nehoda je hlášena ze Zásady na Jablonecku, kde se střetla dvě osobní auta. Obě nehody se naštěstí obešly bez zranění. Problémy mohou mít i kamiony, jeden uvízl na silnici v Pěnčíně na Jablonecku a komplikuje tam dopravu.   Teploty v kraji klesají až ke čtyřem stupňům pod bodem mrazu, stále sněží a fouká mírný vítr. Hlavní tahy jsou většinou holé a mokré, ve vyšších polohách se zbytky rozbředlého sněhu. Na silnicích nižších tříd je vrstva nového sněhu krytá posypem. Pozor by si podle Pospíšila měli dát řidiči na výtluky, které se po oblevě na silnicích objevily.   ivc mol  