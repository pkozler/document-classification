 Ruské ledoborce vysvobodily z ledu další loď  Moskva 24. ledna (zpravodaj ČTK) - Ruské ledoborce Admirál Makarov a Krasin vysvobodily z ledového zajetí v Ochotském moři na Dálném východě mrazírenskou loď Bereg Nadeždy. Tu, spolu s desítkou dalších plavidel, uvěznil led už na konci prosince. Oznámila to dnes ruská média s odvoláním na mluvčího rybolovné agentury Alexandra Saveljova.   Ledoborce se nyní, po doplnění paliva, vrátí k plovoucí rybářské základně Sodružestvo, kterou již dříve odtáhly na bezpečnější místo. Bereg Nadeždy je podle mluvčího s to plout dále samostatně. Zatímco dříve záchrannou operaci komplikovalo špatné počasí, nyní meteorologové až do konce ledna slibují příznivé podmínky, aby se vyproštění mohlo završit.   V ledu Ochotského moře loni 30. prosince původně uvázly tři lodě s více než 400 lidmi na palubě. Počátkem ledna tuto flotilu doplnily další lodě a počet "zajatých" námořníků stoupl na 600. Pěti plavidlům se posléze podařilo osvobodit se vlastními silami, pětici dalších musely zachraňovat ledoborce Magadan, Admirál Makarov a Krasin, a to i za pomoci vrtulníku, který pomáhal vybrat nejvhodnější trasu pro plavbu.   Do tisku mezitím prosákly informace, že heroická operace s vyproštěním stovek námořníků z ledového zajetí by prý vůbec nebyla zapotřebí, kdyby úřady včas vyslaly na moře běžný remorkér, aby pomohl lodím hlásícím potíže s plavbou. Zrovna se však blížily oslavy Nového roku, a tak se v přístavu nepodařilo dát dohromady posádku ochotnou zřeknout se silvestrovské zábavy. Poté se však situace natolik zhoršila, že lodě musely vyprošťovat silné ledoborce. S jejich vyplutím prý ale také byl problém, protože Rusko je dříve pronajalo Američanům až do roku 2016, a tak nejprve musely být poskytnuty záruky, že záchranná operace bude zaplacena.   msk mik  