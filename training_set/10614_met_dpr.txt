 Vedlejší tahy ve Zlínském kraji jsou sjízdné jen s opatrností  Zlín 4. ledna (ČTK) - Vedlejší silnice ve Zlínském kraji jsou většinou sjízdné jen se zvýšenou opatrností. Některé vozovky stále pokrývají zbytky rozbředlého sněhu, ve vyšších polohách Vsetínska leží na silnicích ujetá vrstva sněhu do pěti centimetrů. Místy jsou zde také vyjeté ledové koleje. Další menší cesty jsou mokré nebo vlhké a místy mohou namrzat. Vyplývá to z informací Ředitelství silnic a dálnic ČR.   Komunikace první třídy v kraji jsou převážně holé, suché, vymrzlé a sjízdné bez omezení. Teplota se dnes ráno v regionu pohybovala od minus 11 do minus čtyř stupňů Celsia. Podle meteorologů dosáhnou v lednu nejvyšší denní teploty většinou kolem nuly. V noci sice bude mrznout, ale teploty nedosáhnou dvacetistupňových mrazů, které Česko zasáhly v minulých týdnech. Na začátku ledna by mělo být oblačno, místy sněhové přeháňky nebo slabé sněžení.   jav mol  