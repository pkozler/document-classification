 Ministr zástupcům nespokojených lékařů návrh řešení nepředložil  --------------------    Ke zpravodajství: AUDIO; VIDEO   --------------------    Praha 24. ledna (ČTK) - Ministr zdravotnictví Leoš Heger (TOP 09) dnes představitelům nespokojených lékařů nepředložil žádný konkrétní návrh, jak by chtěl jejich odchodu z nemocnic zabránit. Další jednání se uskuteční v pátek. Novinářům to při odchodu ze schůzky s ministrem řekli šéfové lékařské komory a lékařských odborů Milan Kubek a Martin Engel .   Situací ve zdravotnictví kvůli výpovědím doktorů se bude ve středu zabývat vláda. Z nemocnic chce ke konci února kvůli nespokojenosti s výší platu odejít zhruba 3800 z 20.000 lékařů. Odbory trvají na růstu příjmů na 1,5 až trojnásobek průměrného platu podle kvalifikace a praxe. Odboráři už varovali, že hrozí zhoršení kvality a dostupnosti péče. Pokud by doktoři své výpovědi nestáhli, mohla by se některá nemocniční oddělení zavřít a nebylo by možné akutní pomoc zajistit.   Ministr podle šéfů komory a odborů na dnešním jednání sdělil, že nyní k případné nabídce a návrhům nemá mandát. Musí situaci nejdřív projednat v kabinetu. Heger už dřív řekl, že vládu o peníze na platy lékařů žádat nebude. Zdůraznil, že ve státním rozpočtu prostředky nejsou. Podle něj by finance měla zajistit reforma zdravotnictví. V neděli v diskusním pořadu televize Prima se ministr ale zmínil o tom, že by chtěl nemocnicím přidat řádově stamiliony korun.   Předseda Lékařského odborového klubu - Svazu českých lékařů (LOK-SČL) Martin Engel se chce proto "neprodleně" obrátit přímo na premiéra Petra Nečase (ODS). Uvedl, že neočekává, že by ministr s nějakým návrhem přišel.   Heger novinářům řekl, že odbory požádal, aby lékaři své případné výpovědi o půl roku odložili. V příštích šesti měsících by měli vidět, že reforma startuje a zdravotnictví se začíná měnit. Podle ministra ale LOK-SČL na žádost nereagoval.     Odboráři se zatím ustoupit nechystají. Engel uvedl, že protestní akce Děkujeme, odcházíme je "tak rozběhnutá", že se dá jen těžko zastavit. Konečné slovo podle předáka padne 1. února na setkání představitelů lékařských odborů.   ktk nam rot      