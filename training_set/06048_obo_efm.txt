 Obchodní řetězec Ahold v ČR navýšil kapitál o takřka 900 mil. Kč  Praha 20. ledna (ČTK) - Společnost Ahold Czech Republic, která na tuzemském trhu provozuje 280 supermarketů a hypermarketů Albert, v závěru loňského roku zejména kvůli půjčce od svého vlastníka navýšila základní kapitál o 896 milionů korun na 2,896 miliardy korun. ČTK dnes informaci získala z dokumentů, které společnost Ahold Czech Republic zveřejnila ve Sbírce listin. Ahold patří mezi největší obchodní řetězce v Česku a na tuzemském trhu je dlouhodobě ztrátový.   Nové akcie obchodního řetězce Ahold Czech Republic v celkové nominální hodnotě 896 milionů korun podle zveřejněné smlouvy upsala nizozemská společnost Ahold Tsjechië, která je jeho majoritním vlastníkem. Ahold Tsjechië tak kapitalizoval dvě pohledávky ve stejné hodnotě, které získal od mateřské společnosti Koninklijke Ahold se sídlem v Nizozemsku. Pohledávky vůči Ahold Czech Republic souvisejí se smlouvou u půjčce a vnitropodnikovými účetními operacemi.   Společnost Ahold Czech Republic patří mezi největší obchodníky v zemi. Předloni vykázala rekordní ztrátu 1,741 miliardy korun. V roce 2008 firma hospodařila se ztrátou 464 milionů korun. Vedení Ahold Czech Republic předloňskou ztrátu zdůvodnilo zejména masivními investicemi, pomocí kterých chce Ahold upevnit pozici na českém trhu. Jejich součástí byla změna značky Hypernova na Albert, rekonstrukce interiéru supermarketů a hypermarketů, cenové kampaně pro zákazníky a také zmenšení prodejní plochy největších hypermarketů a uzavření 23 neziskových prodejen.   Ahold byl předloni v Česku ztrátový už čtvrtý rok v řadě. V roce 2008 prohloubil ztrátu ze 433,8 milionu Kč v roce 2007 na 463,6 milionu korun. Nahromaděné prodělky Aholdu z předchozích let činily na konci roku 2008 další 4,3 miliardy Kč, přičemž základní kapitál této maloobchodní firmy obnášel 6,2 miliardy Kč.   V roce 2009 Ahold snížil základní kapitál o 4,8 miliardy korun, což je částka, která odpovídala předchozím nahromaděným ztrátám. Valná hromada společnosti pak loni v listopadu rozhodla o navýšení základního kapitálu o 896 milionů korun.   Na žebříčku největších tuzemských obchodníků v roce 2009 společnosti Ahold připadlo s odhadovanými tržbami 43 miliard korun čtvrté místo za společnostmi Schwarz ČR (Kaufland, Lidl), Rewe ČR (Billa, Penny Market) a Tesco Stores.   beh mha  