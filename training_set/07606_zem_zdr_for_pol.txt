 Německá ministryně je pro tvrdý právní postih dioxinové aféry  Doplnili jsme o kritiku Slovenska ze strany německého ministerstva zemědělství v 1. a 4. odstavci, upravili jsme 3. odstavec.   --------------------    Berlín 9. ledna (ČTK) - Německá ministryně pro výživu, zemědělství a ochranu spotřebitelů Ilse Aignerová je pro tvrdý právní postih viníků dioxinové aféry. Případ, kdy byl tuk v krmivu pro hospodářská zvířata kontaminován nebezpečnými dioxiny a ty se poté dostaly i do potravin, se musí důkladně prošetřit, řekla ministryně dnešnímu vydání listu Bild am Sonntag. Její úřad dnes kritizoval Slovensko za pozastavení dovozu vajec a drůbežího masa z Německa kvůli současnému skandálu.   "Pro naše farmáře je to obrovská rána. Byli naprosto nevinně vtaženi do této situace nechutnými machinacemi několika lidí," řekla ministryně. "Vzhledem k tomu, co víme teď, je těžké zbavit se podezření, že se spojily gaunerské aktivity s alarmující bezohledností. Spravedlnost musí zasáhnout tvrdě," vyzvala ministryně justici.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto tento týden zablokovaly prodej drůbežího, vepřového a vajec z více než 4700 farem. Dnes však zákaz u zhruba 3000 chovů v nejpostiženější spolkové zemi Dolním Sasku odvolaly. Z původních asi 4400 tamních závodů zůstává preventivně uzavřeno 1470, oznámilo dnes dolnosaské ministerstvo zemědělství.   Kvůli skandálu zakázalo tento týden několik zemí dovoz německých zemědělských produktů. Byly mezi nimi Slovensko nebo Jižní Korea. Krok Bratislavy ale dnes německé ministerstvo zemědělství kritizovalo jako přehnaný a bezdůvodný. "Jasně jsme uvedli, že z německého exportu nikdy nepocházela žádná zdravotní hrozba," prohlásil mluvčí úřadu Holger Eichele, podle něhož ministerstvo jedná i se Soulem, který zakázal dovoz německého vepřového.   První nález dioxinů v mase se objevil tuto sobotu. Tři kuřata z 15 zvířecích vzorků odeslaných komisi EU, vykazovala dvojnásobnou koncentraci, než zákon povoluje, uvedl mluvčí německého ministerstva zemědělství.   České úřady podle pátečního vyjádření českého ministerstva zemědělství zintenzivnily kontroly potravin dovážených z Německa i kontroly výrobců krmiv. Podle předběžných výsledků byly testované vzorky vepřového v pořádku.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se rozkládá pomalu. Dobře se váže na tuk v lidském nebo zvířecím těle a při větších koncentracích nebo dlouhodobém působení může způsobit vážné zdravotní poruchy.   pok fln mha  