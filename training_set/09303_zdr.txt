 Nemocnice loni ošetřily téměř 80.000 cizinců, dluží 41 milionů  Praha 4. května (ČTK) - Loni poskytly nemocnice v ČR zdravotní péči téměř 80.000 cizincům v celkové hodnotě 588 milionů korun. Neuhrazena ke konci roku zůstala péče za 41 milionů korun, což je sedm procent nákladů nemocnic na tuto péči, informují statistici na svém  webu . Nejčastěji ošetřenými cizinci byli pacienti ze Slovenska, Ukrajiny a Německa. Nejčastěji platili ze svého zdravotního pojištění a v hotovosti.   Lékařskou péči loni vyhledalo 79.557 cizinců, z nich 40.137 bylo ze zemí EU. Počty ošetřených jsou srovnatelné s rokem předchozím a o něco vyšší než v letech dřívějších. Loni oproti předchozímu roku ale dlužili cizinci za péči o zhruba osm milionů korun více než v roce předchozím.   Nejvíc cizinců ošetřily nemocnice v Praze, 40.007, na dalších místech v počtu ošetřených cizinců jsou kraje Jihomoravský (7299), Středočeský (5121), Karlovarský (4545) a Plzeňský (4188). Nejméně cizinců ošetřily nemocnice v kraji Vysočina (1047), Zlínském (1055) a Pardubickém (1063).   Mezi ošetřenými cizinci bylo nejvíc občanů Slovenské republiky, 16.783. Ukrajinců bylo ošetřeno 11.510, Němců 6151 a Vietnamců 5992.   Podle údajů Ředitelství služby cizinecké policie bylo na konci roku 2010 registrováno v ČR 425.301 cizinců s povoleným pobytem, jsou to čtyři procenta populace. Podle odhadu ministerstva pro místní rozvoj přijelo v tom roce do ČR téměř 21 milionu turistů.   Cizinci nejčastěji hradili péči ze své zahraniční pojistky, bylo to 18,7 procenta pacientů, tedy 14.882 lidí, platba z pojistky tvořila 30,6 procenta objemu úhrad. V hotovosti platilo 43 procent pacientů, tedy 34.229 lidí, v hodnotovém vyjádření to bylo 29,3 procenta úhrad. Třetím významným zdrojem bylo smluvní pojištění cizinců v ČR, to mělo 21.570 lidí, tedy 27,1 procenta, v hodnotě 154 milionů korun, to je 26,6 procenta celkových úhrad.   Podíl pacientů z EU, kterým byla poskytnuta péče hrazená ze zahraničního zdravotního pojištění, tvořil z celkového počtu pacientů z EU 31,9 procenta. Hodnota úhrad za ně ale dosáhla 51 procent celkových nákladů. Vyplývá z toho, že z pojistky hradí cizinci nákladnější péči, zatímco v hotovosti řeší spíše lehčí ošetření.   Občané Dánska, Francie, Itálie, Maďarska, Německa, Nizozemska, Rakouska, Slovenska, Španělska a Švédska využili evropské pojištění na více než polovinu nákladů zdravotní péče, u ostatních sledovaných zemí EU bylo využití Evropského průkazu zdravotního pojištění nižší.     Počty ošetřených cizinců v nemocnicích a náklady na ošetření cizinců v nemocnicích v letech 2009 a 2010      2009  2010  index (2009=100)     počet osob celkem   78.665   79.557   101,1     -z toho ze zemí EU   37.951   40.137   105,8     -podíl počtu osob z EU na počtu ošetřených cizinců v procentech      48,2      50,5    -     náklady na ošetření cizinců v tisících korun  575.060  587.559   102,2     -z toho náklady na ošetření osob z EU  304.861  319.808   104,9     -podíl nákladů na ošetření osob z EU na celkové výši nákladů na ošetření cizinců v procentech      53      54,4    -     Zdroj: Ústav zdravotnických informací a statistiky     nam pba  