 Ceny ropy klesly o dva dolary, srazil je propad cen benzinu v USA  Upravili jsme v celém textu a aktualizovali ceny.   --------------------    Londýn/New York 16. května (ČTK) - Ceny ropy na světových trzích dnes klesaly a americká ropa ztrácela ke konci obchodování přes dva dolary na barel. K obavám z restrukturalizace dluhů v eurozóně se přidružil propad cen benzinu na americkém termínovém trhu, v němž se projevil strach z negativního vlivu vysokých cen na poptávku u největšího spotřebitele ropy na světě.   Americká ropa WTI se po 19. hodině SELČ propadla na 97,30 dolaru za barel a za den ztrácela 2,35 dolaru. Severomořská ropa Brent oslabila až na rovných 112 dolarů a poté byla na 112,70 dolaru, zhruba o 1,10 dolaru níže než v pátek.   Termínové ceny benzinu v New Yorku klesly dnes o více než čtyři procenta a poprvé od března se dostaly pod 2,95 dolaru za galon (3,8 litru). Nyní jsou více než půl dolaru pod úrovní z konce dubna, a to vlivem obav, že drahý benzin na maloobchodním trhu sníží poptávku spotřebitelů.   Dnešní propad však podle analytika Tima Evanse z Citi Futures Perspective vyvolalo víkendové otevření mohutných výpustí, které odvedou část těžce rozvodněných vod Mississippi od měst Baton Rouge a New Orleans i od tamních rafinerií.   "Spekulanti, kteří si v minulých týdnech nahromadili v benzinu dlouhé pozice (spekulace na růst cen), zčásti v očekávání, že záplavy omezí dodávky, z nich teď utíkají pryč," řekl Evans agentuře Reuters.   Ropu zpočátku oslaboval pokles kurzu eura v nervozitě před schůzkou ministrů financí eurozóny. Ti dnes jednají o dluhové krizi některých zemí eura, hlavně o tom, jak se vypořádat se situací Řecka. Euro pak oživilo, když německá kancléřka Angela Merkelová prohlásila, že před rokem 2013 je restrukturalizace řeckých dluhů vyloučena.     Ceny ropy v dolarech za barel (asi 159 litrů) v 19:20 SELČ:      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  112,72  113,83     New York - Nymex  WTI  červen  97,30  99,65     hp pok dvd jw  