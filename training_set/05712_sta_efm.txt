 HeidelbergCement zvýšil čtvrtletní provozní zisk téměř o polovinu  Frankfurt 5. května (ČTK) - Německý výrobce stavebnin HeidelbergCement zvýšil v prvním čtvrtletí provozní zisk o 47,5 procenta na 253 milionů eur (6,11 miliardy Kč). Světově třetí největší výrobce stavebních materiálů svou dnešní zprávou překonal odhady analytiků. Podnik působí i v České republice.   Tržby společnosti za první čtvrtletí se meziročně zvýšily o 19 procent na 2,6 miliardy eur. Výsledku pomohlo mírné zimní počasí a silnější oživení ekonomiky v Evropě a Severní Americe, než se očekávalo. Ekonomové podle Reuters odhadovali v průměru výsledek na 244 milionů eur.   Výstavba se po světové hospodářské krizi začala oživovat později, zejména na vyspělých trzích v Severní Americe. HeidelbergCementu proto ve srovnání s konkurenty pomohly jeho aktivity na rostoucích trzích v Asii a východní Evropě.   Ve středu zveřejnil výsledek švýcarský Holcim. Jeho zisk za první čtvrtletí nedosáhl předpovědí kvůli rostoucím cenám materiálu a energií. Na nasycených trzích byl navíc nucen odložit infrastrukturní projekty, napsala agentura Reuters.   Do skupiny HeidelbergCement patří v Česku společnosti Českomoravský beton, Českomoravský cement a Českomoravské štěrkovny. Firmy se v tuzemsku podílely na stavbě dálnic, železničních koridorů a dalších velkých stavebních projektů.   pok mha  