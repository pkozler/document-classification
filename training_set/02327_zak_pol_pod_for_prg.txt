 Jančík: Obvinění souvisí s projednáváním protikorupční strategie  --------------------    Ke zpravodajství: FOTO/aktuality; AUDIO; VIDEO  Video:  http://multimedia.ctk.cz/cs/video/document/4205370/jancik-obvineni-souvisi-s-projednavanim-protikorupcni-strategie    Zprávu jsme upravili, v 1. a 4. odst. jsme doplnili vyjádření protikorupční policie, v 5. odst. background. Dále jsme zprávu rozšířili v 3. odstavci a od 8. odstavce.   --------------------    Praha 5. ledna (ČTK) - Bývalý starosta Prahy 5 Milan Jančík (ODS) spojuje své obvinění s tím, že vláda dnes projednávala protikorupční strategii. Může být formou nátlaku Věcí veřejných na členy vlády za ODS, řekl novinářům. Protikorupční policie v úterý oznámila, že Jančíka obvinila ze zneužití pravomoci úřední osoby kvůli údajně neoprávněnému postoupení pohledávek za nájemné Agentuře Praha 5. Mluvčí elitního útvaru Roman Skřepek Jančíkova slova odmítl, kauza s protikorupční strategií podle něho vůbec nesouvisí.   Bývalý starosta spojuje obvinění se snahou ministra vnitra Radka Johna (VV) prosadit schválení protikorupční strategie. Proti předloženému návrhu měl premiér Petr Nečas (ODS) a další ministři jeho strany výhrady.   "Obvinění člena ODS, i když se v dané době politikou nijak nezabývám, je pravděpodobně panem Johnem, mimochodem zastupitelem na Praze 5, považováno za určitou formu nátlaku na členy vlády za ODS," uvedl Jančík. O obvinění bylo podle Jančíka rozhodnuto na začátku prosince, on se o věci dozvěděl několik dnů před Vánoci. Teprve v úterý ale byla podle něj záležitost medializována.   "Policie jedná naprosto apoliticky, žádný politik ji neřídí," řekl dnes ČTK Skřepek. Zdůraznil, že stíhání bylo zahájeno již zhruba v polovině prosince. Policie o případu podle Skřepka informovala až nyní proto, že před Vánoci byla na pořadu dne jiná aktuální témata.   John se o stíhání Jančíka v souvislosti s protikorupční strategií zmínil v úterý. "Ledy se hnuly, dneska je obviněn exstarosta Prahy 5, nebo-li ano, jsou signály, že se bude bojovat proti korupci," uvedl. Dodal, že by byl špatný signál, kdyby některé body strategie nakonec neprošly.   Policie klade Jančíkovi za vinu, že s Agenturou Praha 5 neoprávněně uzavřel smlouvu o postoupení pohledávek za víc než 63 milionů korun. Jednal prý bez předchozího schválení zastupitelstva, jeho souhlas však zákon v podobných případech vyžaduje. Společnost Agentura Praha 5 podle policie získala neoprávněný prospěch ve výši nejméně 4,4 milionu korun. Jančíkovi hrozí v případě odsouzení dva roky až deset let vězení.   Jančík považuje obvinění za absurdní a podal proti němu stížnost. Tvrdí, že k postoupení pohledávek za nájemné v bytech podle zákona o hlavním městě nepotřeboval souhlas zastupitelstva, protože výše jednotlivých pohledávek údajně nepřevyšovala 100.000 korun. Přesto podle něj zastupitelé o všech krocích věděli. Převzetí pohledávek za nebytové prostory, které podle Jančíka mohou být vyšší než 100.000 korun, bylo údajně zastupitelstvem schváleno. Někteří opoziční zastupitelé ale už dříve uvedli, že jim materiály o činnosti agentury byly pouze předloženy s tím, aby je vzali na vědomí.   Jančík dnes zopakoval, že v kauze Agentury Praha 5 vylučuje jakékoliv své pochybení i jakékoliv pochybení zaměstnanců radnice nebo členů rady a zastupitelstva. Podle něj byla spolupráce s agenturou komplikovaná, ale i přesto se jí podařilo vymoci asi 28 milionů korun. Vinu vidí Jančík pouze na straně agentury, která podle něj městské části dosud dluží asi 6,5 milionu korun.   Podle Pavly Oslerové z Agentury Praha 5 nejsou dosud vypořádány závazky a pohledávky mezi agenturou a městskou částí. Pohledávky má prý i agentura vůči radnici. Jaká je jejich výše, ale údajně nelze v současnosti říci. "Ať už je v médiích prezentována jakákoliv částka (včetně částky uváděné bývalým starostou), nemá reálný podklad," uvedla Oslerová v prohlášení, které v úterý zaslala ČTK.   sdv har rot  