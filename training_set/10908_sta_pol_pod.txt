 Šternberk dostal dotaci na podnikatelskou zónu; nabízí pozemky  Šternberk 3. května (ČTK) - Město Šternberk obdrželo v těchto dnech dotaci z ministerstva pro místní rozvoj zhruba 7,5 milionu korun na revitalizaci areálu bývalých vojenských kasáren, kde má vzniknout nová podnikatelská zóna. Celkové náklady jsou vyčísleny na zhruba 84 milionů korun, město ale jedná s dodavatelem o snížení sumy na 60 až 65 milionů korun, řekli dnes novinářům zástupci radnice.   Do 20. května se mohou hlásit první zájemci o nákup pozemků, radnice by z jejich prodeje mohla získat kolem 70 milionů korun.   "Odhadujeme, že by v podnikatelské zóně mohlo získat práci 200 až 300 zaměstnanců. Peníze, které získáme z prodeje pozemků, půjdou opět do areálu," uvedl starosta Jaromír Sedlák (ODS).   Nyní v zóně působí dva podnikatelské subjekty z oblasti strojírenství a chemické výroby, kteří tam vlastní výrobní haly. Budou mít předkupní právo na prodej pozemků. Další tři podnikatelé si objekty pronajímají.   "V dubnu jsme předali staveniště, firma buduje infrastrukturu včetně základní příjezdové komunikace. Chceme vytvořit podmínky pro podnikání a přispět ke zvýšení zaměstnanosti," uvedl Antonín Hájek ze šternberské radnice. Podle lukrativnosti pozemků radnice pozemky nabízí v ceně od 550 do 1500 korun za metr čtvereční. Pozemky jsou nabízeny i se stávajícími budovami.   "Celá infrastruktura by měla být dokončena do konce příštího roku. Máme už ale určité zájemce, kteří by mohli začít stavět už příští rok na jaře. Celkové obsazení zóny je dlouhodobější věc," uvedl Hájek. Podle vedoucího odboru rozvoje města a investic Pavla Sehnala město hledá další zdroje financování na rozvoj území.   Armáda kasárna využívala především jako skladovací prostory. Ministerstvo obrany areál městu bezúplatně převedlo v roce 2006.     Do budování průmyslových zón v minulosti investovala mnohá další města v Olomouckém kraji. Například olomoucká radnice nechala zřídit dvě. Stavbu poslední dokončila v roce 2006. Nyní je už areál téměř zcela zaplněn.   srd snm  