 Sáblíková se potřetí v kariéře stala mistryní Evropy ve víceboji  --------------------    Ke zpravodajství: FOTO/aktuality   Doplnili jsme další informace a hlasy Novotné od 6. odstavce.   --------------------    Collalbo (Itálie) 9. ledna (ČTK) - Dvojnásobná olympijská vítězka Martina Sáblíková se potřetí v kariéře stala mistryní Evropy v rychlobruslařském víceboji. V Collalbu dnes ovládla závěrečný závod na 5000 metrů a obhájila tak loňský triumf. Druhou Ireen Wüstovou z Nizozemska porazila v součtu všech disciplín o 1,36 bodu. Karolína Erbanová byla desátá.   Sáblíková se do čela průběžného pořadí posunula už po sobotním závodě na 3000 metrů a dnes vedoucí pozici bez větších problémů udržela. Na patnáctistovce byla druhá za Wüstovou, závěrečnou pětku poté v čase 7:07,78 suverénně vyhrála s náskokem více než deseti sekund před svou nizozemskou rivalkou, která byla v Collalbu druhá i před čtyřmi lety.   Ke své první zlaté medaili se však v roce 2007 Sáblíková probojovala díky drtivému vítězství v závěrečném závodě na 5000 metrů, do něhož Wüstová nastupovala jako lídr průběžného pořadí.   Erbanová udržela na patnáctistovce průběžně sedmé místo, po pětce však klesla na desátou pozici a o jeho místo si tak pohoršila oproti loňskému roku. Osmnáctiletá rychlobruslařka zajela svou druhou pětku o 48 sekund pomaleji než Sáblíková a proti loňsku, kdy se ale v Hamaru jelo v kryté hale, si pohoršila o dvacet sekund.   Třetí Češka na startu, úřadující evropská šampionka v shorttracku Kateřina Novotná, obsadila při své premiéře v mezinárodním závodě devatenáctou pozici. Do závěrečného závodu na 5000 metrů se nekvalifikovala.   "Šla jsem do závodu s tím, že nevím, jak to může dopadnout. Nešlo mi ani tak o umístění jako spíše o pocit, co do toho dokážu dát a jak zajedu. Sobotní dvě tratě, pětistovku a tři kilometry, si myslím, že dovedu zajet lépe. Neprodala jsem to, co je ve mně," řekla Novotná.   S dnešní patnáctistovkou už byla spokojená. "Byla to zkouška, něco nového a jsem ráda, že jsem to zkusila. Poslední nejsem, takže jsem spokojená," dodala Novotná, kterou příští týden čeká obhajoba kontinentálního titulu na krátké dráze.   Sáblíkovou a Wüstovou doprovodila na stupně vítězů další Nizozemka Marrit Leenstraová, kterou v konečném pořadí následovaly další krajanky.   Závod mužů ovládl Rus Ivan Skobrev, za nímž se stejně jako v případě žen srovnali Nizozemci. Další medaile získali Jan Blokhuijsen a Koen Verweij, čtvrtý skončil Wouter Olde Heuvel.     rte nkr  