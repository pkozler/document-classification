 Rašínova škola chystá kvůli odebrání akreditace trestní oznámení  Brno 7. ledna (ČTK) - Soukromá Rašínova vysoká škola v Brně, která přišla o akreditaci pro magisterský stupeň studia, se chce bránit prostřednictvím trestního oznámení. Ministerstvo školství podle právního zástupce školy Radka Ondruše rozhodlo nezákonným způsobem a "porušilo vše, co mohlo". Terčem oznámení bude pracovník ministerstva, který rozhodnutí vydal. Škola s důvody pro odebrání akreditace nesouhlasí.   Právní zástupce školy zatím rozhodnutí o odebrání akreditace neobdržel. Podle Ondruše škola nepřeruší výuku na magisterském stupni ani poté, co bude mít dokument oficiálně v ruce. "Okamžitě podáme rozklad, poté případně správní žalobu," řekl ČTK Ondruš. Trestní oznámení škola podá zřejmě už v příštích dnech.   Odebrání akreditace potvrdil ČTK mluvčí ministerstva školství Václav Koukolíček. "Rozhodnutí bylo odesláno 3. ledna. Rozhodli jsme v intencích návrhu akreditační komise. Zatím nemáme informaci, zda už rozhodnutí nabylo právní moci, a tak se nebudeme dále vyjadřovat," řekl Koukolíček.   Podle Ondruše vypršela ministerstvu lhůta pro odebrání akreditace už v listopadu. "Poté již nebylo možné rozhodnout, proto jde o nezákonné rozhodnutí," uvedl Ondruš. Navíc škola prý k datu rozhodnutí ministerstva odstranila nebo vysvětlila 90 procent námitek, s nimiž přišla po loňské květnové kontrole akreditační komise. Rozhodnutí tak nezohledňuje aktuální stav věcí.   Ve studiu na Rašínově vysoké škole byly podle akreditační komise závažné nedostatky. Například studenti prezenčního studia měli výuku jeden den v týdnu a místo povinných 15 profesorů nebo docentů ve škole pracovali jen čtyři. Akreditační komise také upozornila na nízkou úroveň absolventských prací. Ondruš ale tvrdí, že srovnatelné nedostatky se objevují i v dalších školách. Proto prý nejde o rovný přístup.   Ministerstvo nemůže absolventům magisterského stupně získané tituly odejmout. Současným studentům magisterského studia by ale škola v případě ukončení výuky musela najít místa v jiných školách.   Rašínova vysoká škola vznikla v roce 2002. Zaměřuje se například na krizové řízení, problematiku insolvence a řízení sociálních služeb.   Jan Tomandl snm  