 V Koblenci je voda ve sklepích, ale německé řeky už kulminují  --------------------    Ke zpravodajství: FOTO/aktuality   --------------------    Berlín 10. ledna (ČTK) - Během dnešního dopoledne nadále stoupala hladina rozvodněného Rýna na západě Německa. V Koblenci, kde se do veletoku vlévá řeka Mosela, už velká voda zaplavila sklepy, kulminovat má během odpoledne. V Kolíně nad Rýnem má hladina řeky podle agentury DPA dosáhnout nejvyššího stavu v úterý. Situace zůstává napjatá i na východě Německa, ale i tam se dnes má postupně zklidňovat. Vážnějších povodní by však Německo mělo zůstat ušetřeno.   Koblenc, který velká voda ohrožuje z velkých německých měst nejvíc, zřejmě z napjaté situace vyvázne bez vážnější újmy, předpokládá Ehler Fell z povodňového centra v Mohuči. Na takzvaném německém rohu u soutoku Rýna a Mohuče v centru města dnes ale úřady počítají s rozsáhlým omezením dopravy. Některé silnice už byly uzavřeny.   Hladiny řek v Koblenci pomalu směřují k osmi metrům, přičemž normálně dosahuje hladina výšky kolem 2,40 metru. Při velkých záplavách v Koblenci v letech 1993 a 1995 voda přesáhla devítimetrovou hranici.   Na Mosele se situace stabilizovala, ale zůstává napjatá. Z malebného městečka Cochem, které leží v zákrutě Mosely ve spolkové zemi Porýní-Falc, dnes ráno policie hlásila "stabilní situaci". Od neděle jsou tam pod vodou nábřežní domy a ulice.   V sousedním Zellu byla odčerpána voda z historického centra. Už v neděli večer se začalo s čištěním ulic. "Vesměs je tu tendence, že voda pomalu, ale soustavně opadává," shrnulo povodňové centrum pro Moselu v Trevíru.   Oddechnout si zatím nemohou některé postižené oblasti na východě Německa. Situace na Odře a Sprévě je stabilní, ale na Labi a jeho přítocích na severozápadě spolkové země Braniborsko dnes hladiny lehce stouply. Na řece Stepenitz, jednom z přítoků Labe, byl vyhlášen třetí, tedy druhý nejvyšší stupeň povodňové aktivity. Protože tu sníh ještě zcela neroztál, může hladina ještě stoupat.   Také na jihu Braniborska dnes ráno nadále stoupala řeka Černý Halštrov (Schwarze Elster). V oblasti kolem soutoku Halštrova s Labem nedaleko města Wittenberg by mohl být vyhlášen i čtvrtý stupeň povodňového nebezpečí.   Na Odře se během noci situace poněkud uklidnila, ale na úlevu je ještě brzy. "Hladina nám tu lehce klesla, zhruba o 20 až 30 centimetrů," hlásil dnes brzy ráno mluvčí policie z Frankfurtu nad Odrou.   S napětím se však očekává, co udělají ledové kry na řece Vartě, která se vlévá do Odry. Na té by totiž nahromaděný led mohl způsobit opětovné vzedmutí hladiny.   Už o víkendu v Německu v souvislosti s velkou vodou a oblevou zemřeli nejméně dva lidé.   zdp hej  