 Ve Starém Plzenci lidé opět volí, zájem je ale zatím spíše menší  Zprávu jsme doplnili ve 2. odstavci o volební účast a ve 3. odstavci o informace koordinátorky voleb.   --------------------    Starý Plzenec (Plzeňsko) 8. ledna (ČTK) - Ve Starém Plzenci lidé dnes od rána znovu v pěti volebních okrscích rozhodují o složení zastupitelstva, poté co volby z října 2010 označil krajský soud za neplatné. Na kandidátce jedné strany byli tehdy dva lidé, kteří neměli ve městě trvalé bydliště. Volby se odehrávají bez komplikací, podle poznatků členů některých volebních komisí je ale proti loňsku účast spíše slabší.   Například ve volebním okrsku jedna v centru města z 837 oprávněných voličů přišlo prozatím odevzdat hlas pro některou z kandidujících stran a volebních seskupení kolem 200 lidí. V okrsku číslo pět v Sedleci, kde je oprávněných voličů 758, hlasovalo za devět hodin od otevření místnosti přibližně 190 lidí, tedy 25 procent. Volební místnosti se uzavřou ve 22:00.   Milena Benediktová z městského úřadu, která volby organizačně zajišťuje, ČTK řekla, že zatím to vypadá na nižší volební účast, než při řádných volbách loni v říjnu. Všechno však běží bez problémů, poznamenala. Vzhledem k počasí, kdy jsou chodníky velmi kluzké, mají tentokrát senioři značný zájem o možnost volit doma. "Už jsme minimálně desetkrát vyjeli s přenosnou urnou za voliči k nim domů," dodala Benediktová.   Krajský soud vyhověl v listopadu stížnosti člena ČSSD a prohlásil hlasování ve Starém Plzenci za neplatné. Důvodem byla kandidatura písničkáře Jaroslava Lenka a jedné ženy na listině Volby pro Starý Plzenec a Sedlec. Oba tu ke dni voleb neměli trvalé bydliště. Lenka preferenční hlasy dostaly z nevolitelného 11. místa kandidátky na druhé a získal mandát. Lenk už nyní ve Starém Plzenci trvalé bydliště má, žena nekandiduje.   Ve Starém Plzenci bylo při říjnových volbách v seznamu 3888 voličů, volit jich přišlo přes 54 procent. Se ziskem čtyř ze 17 křesel vyhráli Nestraníci, po třech křeslech získala TOP 09, ODS a Volba pro Starý Plzenec a Sedlec, KSČM dostala dva mandáty a po jednom KDU-ČSL a ČSSD. Soud v rozsudku uvedl, že by stačilo pouze přepočítání hlasovacích lístků tak, jako by oba kandidáti na listině nebyli.   Tím by se podle soudu i změnily zisky mandátů - Volba pro Starý Plzenec a Sedlec by po přepočítání přišla o jeden mandát a měla by dva, naopak ČSSD by si o jedno křeslo polepšila a měla by dva zastupitele.   Výsledky hlasování se mají nejpozději v neděli objevit na serveru www.volby.cz.   vlm snm  