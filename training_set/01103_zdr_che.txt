 Pacienti platí méně za inzulíny, naopak víc za léky na depresi  Praha 3. ledna (ČTK) - Pacienti platí od 1. ledna o něco méně za inzulíny a některé léky na žaludeční vředy či ředění krve po infarktu. Výrazně víc naopak dají za tablety na cukrovku a léky na depresi. Podle lékárníků to nekomentují, při neustálých změnách doplatků a jejich různé výši v každé lékárně těžko mohou srovnávat, kolik platili minule.   "V lékárnách je běžný provoz, nezaznamenali jsme střety kvůli doplatkům," řekl dnes ČTK viceprezident České lékárnické komory Michal Hojný. Mluvčí komory Aleš Krebs doplnil, že chroničtí pacienti, kteří by nejspíš mohli změny odhalit, mívají zásoby léků na čtvrt roku, takže do lékáren teprve přijdou.   Změny doplatků způsobil konec úsporných opatření tzv. Janotova balíčku, kterým loni úředně klesly ceny léků a úhrady ze zdravotního pojištění o sedm procent. Omezení 1. ledna padlo, ceny i úhrady znovu stouply. Lékárny ale mají zásoby léků za staré nižší ceny, a tak když pojišťovna nyní platí o sedm procent víc, doplatek pacienta o stejné procento klesá. Ale jen dočasně, než lékárny doprodají zásoby a nakoupí léky dražší.   "Doplatek klesá například na inzulín Actrapid, pojišťovna za něj dává zhruba o 60 korun víc, pacient ho teď dostane jen za regulační poplatek," upřesnil prezident komory Stanislav Havlíček. Za antibiotikum Abaktal platili dosud pacienti stovku, teď doplatí o pět korun méně. Za lék na srážení krve po infarktu Plavix dají o 84 korun méně, doplnil.   Po přechodnou dobu se pacientům také může stát, že dostanou dvě balení téhož léku s různým doplatkem. Záleží na tom, z jakých zásob balení je.   Další změny doplatků, pro pacienty ale už méně příznivé, vycházejí z toho, že Státní ústav pro kontrolu léčiv (SÚKL) ukončil revizi úhrad u dalších léků. Snížil zhruba o 40 procent úhrady, tím zvýšil doplatky, a to u tablet na cukrovku a u léků na depresi.   "Tam může dojít ke skokovému nárůstu doplatků, protože lékárny mají nakoupené léky ještě za vyšší ceny," potvrdil Hojný. Pacient se může domluvit s lékárníkem, aby mu vybral obdobný preparát plně hrazený z pojištění, na který nedoplatí nic. "Například u léku na cukrovku s účinnou látkou glimepirid klesá úhrada pojišťovny ze 171 na 94 korun, pacient tedy zaplatí o 45 procent víc. U léku na depresi s mirtazapinem klesá z 279 na 177 korun, rozdíl opět doplatí pacient," upřesnil.     Obvykle výrobci v krátké době po snížení úhrad sníží ceny, aby rozdíl nebyl tak velký. Nutí je k tomu konkurenční boj, jinak pacienti od jejich léků přejdou k levnějším variantám.   nam mkv  