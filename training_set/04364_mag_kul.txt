 Podle BBC bude objevem roku popová zpěvačka Jessie J  Londýn 7. ledna (zpravodaj ČTK) - Anglická popová zpěvačka a skladatelka Jessie J byla dnes vyhlášena objevem roku v soutěži stanice BBC Sound of 2011 (Zvuk roku 2011). Dvaadvacetiletá zpěvačka již před několika týdny získala cenu kritiků v rámci hudebních cen Brit Awards.   Jessica J, vlastním jménem Jessica Cornishová, pochází z Essexu ve východní Anglii. Jako objev letošního roku ji v anketě BBC vybralo 160 hudebních kritiků a producentů. Podle BBC je její hudba "směsí angažovaného městského popu a velkých procítěných balad".   Na druhém místě skončil producent elektronické hudby a zpěvák James Blake, na třetím rocková skupina The Vaccines.   BBC pořádá anketu od roku 2003. Byla odrazovým můstkem pro další kariéru většiny vítězů. Loni vyhrála Ellie Gouldingová, před tím další zpěvačky Little Boots a Adele.   Jessica J začínala již v 11 letech v muzikálu v londýnském West Endu a pak studovala v hudební škole Brit, kde chodily i Amy Winehouseová, Adele, Katie Melua a Leona Lewisová. S písničkou  Do It Like A Dude  se dostala minulý týden na 20. příčku britské hitparády. Kromě toho píše i pro jiné interprety. Světovým hitem se například stala Party In The USA, kterou zpívá Američanka Miley Cyrusová.   Její kariéru nezastavily ani problémy se zdravím. Od dětství trpí srdeční arytmií a v 18 letech prodělala menší mrtvici, takže nemůže kouřit ani pít alkohol.   ml dr  