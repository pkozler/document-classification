 Zaplněný Palác Akropolis aplaudoval vystoupení kapely Iné Kafe  --------------------    Ke zpravodajství: FOTO ve Fotobance   --------------------    Praha 12. ledna (ČTK) - Zcela zaplněný pražský Palác Akropolis večer aplaudoval vystoupení kapely Iné Kafe. Slovenská punkrocková skupina zde zahájila své turné 15 koncertů během 20 dnů v Praze, Brně, Banské Bystrici, Košicích a Bratislavě. Zazněly známé hity i ukázka z chystaného alba, které by mělo vyjít letos. V Praze se Iné kafé představí ještě 15. ledna.   Natěšení diváci, kteří obsadili všechna volná místa v klubu, vyprovodili velkým potleskem už předkapelu Selfish, která musela přidávat.   Skupina Iné Kafé, která vystupuje jen zřídka, nabídla svým příznivcům zhruba dvě desítky písní, mezi kterými nechyběly hity jako Úspešne zapojení, Kto na to príde?, Ráno, Ružová zahrada, Ďakujeme vám či Kašovité jedlá. Od prvních tónů bylo publikum ve varu, mnozí z přítomných tančili a zpívali s kapelou.   "Poslední studiové album Bez udania dovodu jsme vydali v roce 2003 a už by se s tím mělo něco dělat. Máme připravených několik nových skladeb a album by mělo být hotové do poloviny roku," uvedl zpěvák Vratko Rohoň.   Skupina Iné Kafe se před časem se rozešla, protože její lídr Vratko Rohoň se rozhodl místo hudby věnovat svému civilnímu povolání dopravního pilota. Zbývající členové odmítli nabídku, aby byl nahrazen jiným zpěvákem. Jediným koncertem skupiny v Česku v loňském roce bylo vystoupení 29. května na Bruselské cestě v prostorách pražského Výstaviště na open festivalu Iný Fest.   Za svou kariéru skupina Iné Kafe (nebo také Inekafe) odehrála přes 800 koncertů a prodala více než 90.000 nosičů. Na její koncert v pražské Incheba Aréně v lednu 2009, který byl avizovaný jako její poslední, dorazilo 5000 příznivců. Živá nahrávka vystoupení na DVD byla za prodej oceněna multiplatinou již na základě předběžných objednávek.   Kapela vznikla v roce 1995. První tři alba si vydala sama, deska Čumil z roku 1999 vyšla u vydavatelství Universal Music a prodalo se jí 17.000 kusů. Jejími nejúspěšnějšími alby se staly popověji laděné nahrávky Je tu niekto? a Príbeh, které byly obě oceněny platinovou deskou za prodej více než 20.000 kusů. V roce 2001 kapela skončila na třetím místě ve slovenské anketě Slávik. Na posledním albu Bez udania dovodu, které provázelo velké česko-slovenské turné, se kapela vrátila ke svému původnímu říznému zvuku z počátku kariéry.   Roman Jireš vit  