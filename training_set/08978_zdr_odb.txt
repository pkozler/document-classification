 Středočeské nemocnice zřizované krajem chce opustit 144 lékařů  Kladno 3. ledna (ČTK) - Pět nemocnic ve středních Čechách, jejichž zakladatelem je kraj, plánuje opustit 144 lékařů. Nejvíc výpovědí obdrželi v kladenské nemocnici, odkud chce odejít 68 lékařů. Nemocnice v Kolíně zaregistrovala 44 výpovědí. Naopak pouze jeden lékař plánuje odchod z benešovské nemocnice, zjistila dnes ČTK. Podle koordinátora středočeského Lékařského odborového klubu (LOK-SČL) Jiřího Sedláka může počet výpovědí v kraji ohrozit od 1. března chod jednotlivých nemocnic.   Sedlák uvedl, že je s počtem lékařů, kteří chtějí nemocnice opustit spokojen. Chod nemocnic podle něj mohou ohrozit především výpovědi lékařů z klíčových oborů jako jsou oddělení anesteziologicko-resuscitační, interní, chirurgie, gynekologie nebo neurologie.   Nejvíce středočeských lékařů plánuje odejít z nemocnice v Kladně, kde podalo jich podalo výpověď 42,5 procenta. Podle dřívějšího vyjádření náměstka ředitelky nemocnice Vladimíra Lemona bude největším problémem případný odchod lékařů z oddělení ARO, na němž jsou závislé všechny operační obory. Nemocnici v Kolíně chce opustit 43 lékařů. Problémy by mohly podle ředitele Petra Chudomela nastat na interně a oddělení neurologie. V příbramské nemocnici obdrželi výpovědi 28 lékařů. Chtějí odtud odejít například všichni lékaři z gynekologicko-porodnického oddělení s výjimkou primáře.   Naopak mnohem menší zájem o odchod zaznamenali v nemocnicích v Mladé Boleslavi a Benešově. Mluvčí mladoboleslavské nemocnice Kamila Hamáčková dnes ČTK řekla, že výpověď podali tři lékaři. Pouze jeden doktor chce opustit nemocnici v Benešově. Podle ředitele Miliče Řepy je důvodem vzájemná komunikace mezi vedením nemocnice a lékaři. "Důvody, které vedou k podávání výpovědí uznávám a akceptuji. Na druhou stranu si myslím, že forma, kterou zvolili není vhodná a že se tímto způsobem k vyšším mzdám nedostanou," řekl ČTK Řepa.     Menší nemocnice v regionu, jejichž zřizovatelem není kraj, většinou žádné výpovědi lékařů neobdržely. Jedná se například o nemocnice v Rakovníku, Berouně, Roztokách u Prahy nebo Kralupech nad Vltavou. Výjimkou je naopak nemocnice v Mělníku, kde podalo výpověď 23 lékařů z klíčových oborů ARO, chirurgie a interny. "V menších nemocnicích ve vlastnictví státu je možné riziko, že by nastala redukce péče. Proto se zřejmě lékaři k výzvě nepřipojili," poznamenal Sedlák.     Lékaři žádají až trojnásobek průměrného platu v zemi. Nyní mají v průměru 50.000 korun za práci s přesčasy a službami, chtějí 70.000 korun základního platu. Na splnění požadavku by bylo zapotřebí až šesti miliard korun. Zdravotnictví ročně spotřebuje téměř 290 miliard.   mar jpt  