 Protest olomouckých studentů ohledně kolejí skončil fiaskem  --------------------    Ke zpravodajství: FOTO/aktuality   Upravili jsme informace v čele zprávy a doplnili informace ve 3. a 4. odstavci. Zprávu jsme zkrátili.   --------------------    Olomouc 1. června (ČTK) - Fiaskem dnes skončila protestní akce studentů Univerzity Palackého v Olomouci, kteří chtěli protestovat proti komerčnímu pronájmu vysokoškolských kolejí, jenž jim brání využívat zařízení v závěru semestru. Na akci přišli čtyři studenti, kteří rozvinuli plakátky a nápisy Chceme naše koleje či Studenti jsou na dlažbě. Situací se dnes odpoledne zabýval akademický senát univerzity, žádné usnesení ale nepřijal.   Studentům se nelíbí to, že letos musejí opustit koleje dříve. Univerzita je pronajala sportovcům na dětskou olympiádu. "Je to problém. Budu muset dojíždět ze Vsetína, protože v té době mám dvě zkoušky. Problém je v tom, že nám to nikdo neřekl dopředu. Jde o etiku," řekl ČTK student filozofické fakulty Samuel Kavi.   Ředitelka Správy kolejí a menz (SKaM) Božena Pirklová ale kritiku odmítá. "Všichni, kteří bydlet chtějí, místo dostanou. Je to uměle nafouknutý problém, míst je dostatek," řekla dnes novinářům, kteří byli proti demonstrujícím studentům v přesile. Připomněla, že díky pronájmu kolejí univerzita získá přes šest milionů korun, které využije na zkvalitnění ubytování na kolejích.   Akademický senát univerzity dnes k žádnému závěru nedospěl. Na jednání zazněly informace o tom, že postup vedení SKaM prověřuje oddělení vnitřního auditu. "Akademický senát rezignoval na své základní poslání, tedy kontrolní činnost. Nelíbí se mi, že u tak důležité věci nezaujal žádné stanovisko," řekl ČTK student Petr Sojka, který je členem AS.   Podle rektora Miroslava Mašláně nastala na straně vedení kolejí chyba v komunikaci. Ze situace hodlá vyvodit závěry. "Konkrétní představu zatím nemám, nechal jsem si shromáždit všechny podklady," řekl dnes ČTK.   Pronájem míst na kolejích je výsledkem spolupráce UP a Olomouckého kraje. Téměř 4500 míst na kolejích bude v době od 21. do 26. června pronajato pro sportovce dětské olympiády. Na vedení univerzity se kvůli tomu kraj obrátil už v roce 2009.   Podle kancléře UP Rostislava Hladkého ředitelka Správ kolejí a menz UP informovala studenty o nutnosti vyklizení pokojů 4. května. Podle vnitřního řádu dodržela termín jednoho měsíce od konání akce.   Olomoučtí vysokoškoláci k dispozici na kolejích celkem 5500 míst. Kraj oficiálně požádal o ubytování pro 4316 účastníků olympiády. Studentům zůstává k dispozici zhruba 1200 volných míst. Koleje však na konci června studenti sami postupně uvolňují, podle Hladkého z celkové kapacity bývá v tomto období využito zhruba 1850 míst.   srd jpt  