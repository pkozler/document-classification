 Studenti představí v Olomouci tradice i gastronomii 26 států EU  Olomouc 7. května (ČTK) - S kulinářskými specialitami, zvyky, tradicemi či zajímavými místy 26 členských zemí EU se budou moci v pondělí v Olomouci seznámit zájemci na Dni Evropy 2011. Prezentace si připraví studenti středních škol z regionu. Připraven je i doprovodný kulturní program s tanečními a hudebními vystoupeními, řekl ČTK jeden z organizátorů akce Michal Brtnický z informačního střediska Europe Direct.   "Studenti budou mít ve stáncích připraveny prezentace zaměřené na národní speciality, kulturu či národopis dané země. Letos představí 26 členských zemí, což je rekordní počet. Zájem škol byl letos vysoký, loni studenti prezentovali zhruba 20 evropských zemí," uvedl Brtnický.   Vzhledem k tomu, že rok 2011 prohlásila Evropská rada Evropským rokem dobrovolnictví, bude i Den Evropy 2011 zaměřen na tuto problematiku. Po celý den budou prezentovat své aktivity Agentura rozvojové a humanitární pomoce Olomouckého kraje, Charita Olomouc či Informační centrum pro mládež Prostějov.   Jako počátek sjednocené Evropy se do dějin zapsal 9. květen 1950. V tento den přednesl tehdejší francouzský ministr zahraničí Robert Schuman mezinárodnímu tisku prohlášení, ve kterém navrhl vytvoření organizace, jež by dohlížela na uhelný a ocelářský průmysl evropských zemí a koordinovala jeho aktivity. Právě Schumanova deklarace se stala impulzem k poválečné spolupráci evropských vlád a základním stavebním kamenem pro pozdější vznik Evropské unie. Evropští představitelé rozhodli o zavedení svátku Dne Evropy na Milánském summitu v roce 1985.   srd snm  