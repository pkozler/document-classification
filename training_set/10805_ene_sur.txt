 IEA zvýšila odhad ropné poptávky, letos však čeká silné zpomalení  Doplnili jsme reakci OPEC ve 2., 6. a 7. odstavci, další vyjádření IEA v 5. odstavci a  a souvislosti v posledních dvou odstavcích.   --------------------    Londýn 18. ledna (ČTK) - Mezinárodní agentura pro energii (IEA) dnes mírně zvýšila svůj dosavadní odhad růstu světové poptávky po ropě pro tento rok. Letošní tempo růstu však bude mnohem nižší než loňské, kdy svět doháněl propad spotřeby v krizí poznamenaném roce 2009, uvedl dnes energetický poradce vyspělých zemí světa.   Růst cen ropy z poslední doby je podle IEA znepokojivý, protože může ohrozit oživování ekonomiky. Agentura si však dnes vysloužila kritiku od Organizace zemí vyvážejících ropu (OPEC) za to, že v nedávné minulosti radila průmyslovým zemím kroky, které by tehdy levnou ropu zdražily, nyní však chce kroky ke snížení cen jen od producentů.   IEA zvýšila letošní odhad růstu poptávky oproti prosincové předpovědi o 80.000 barelů na 1,41 milionu barelů denně. To představuje přírůstek zhruba 1,7 procenta, tedy mnohem pomalejší tempo než nárůst o 2,4 procenta v loňském roce, kdy světová ekonomika oživila z hluboké recese.   Tento měsíc svůj odhad růstu poptávky zvýšila i OPEC, která předpovídá zvýšení o 1,23 milionu barelů denně. Americký vládní Úřad pro energetické informace (EIA) čeká letos zvýšení spotřeby o 1,45 milionu barelů denně na 88 milionů barelů.   IEA je znepokojena nedávným růstem cen ropy, který by mohl ohrozit stále ještě neukončené oživování globální ekonomiky. Rizikový je zejména nárůst ceny severomořské ropy Brent k blízkosti hranice 100 dolarů za barel. Šéf IEA Nobuo Tanaka v pondělí označil dnešní růst cen za "alarmující" a dodal, že ropný kartel OPEC by měl být flexibilnější a zvýšit těžbu.   Generální tajemník OPEC Abdalláh Badrí však dnes řekl, že ropy je k dispozici víc než dost. Za nedávný růst cen mohou podle něj jiné faktory jako dočasné technické výpadky dodávek na Aljašce a v Severním moři, spekulace a vliv kurzu dolaru. Dodal, že ropný kartel vývoj na trhu pozorně sleduje a je připraven v případě potřeby zasáhnout.   Šéf OPEC také kritizoval IEA za nekonzistentnost v jejích dnešních a nedávno minulých vyjádřeních. "V roce 2009, kdy byly ceny ropy nízké, radila IEA svým členům, aby zvýšili daně z ropných produktů. Proč tedy dnes, když si stěžují, že je ropa příliš drahá, nedoporučují členským zemím, aby snížily daně?" uvedl Badrí.   Růst poptávky bude podle zprávy IEA nadále snižovat zásoby na světovém ropném trhu, které jsou od recese roku 2008 stále nadprůměrné. V říjnu klesly zásoby v zemích Organizace pro hospodářskou spolupráci a rozvoj (OECD) na 58,7 dne spotřeby z říjnových 59,1 dne a volné těžební kapacity zemí OPEC klesly poprvé po dvou letech pod pět milionů barelů denně.   OPEC naopak v letošním prvním pololetí předpokládá, že zásoby ropy ve světě se budou zvyšovat. Poptávka po ropě od OPEC totiž bude nižší než nynější produkce, uvedla organizace v pondělní zprávě. OPEC tímto způsobem argumentuje, proč není navzdory růstu cen zatím ochotna přikročit ke zvýšení těžebních kvót, a tím stlačit cenu zpět na žádoucí úroveň kolem 80 dolarů za barel.   Česká vláda minulý měsíc navrhla expremiéra Mirka Topolánka jako společného kandidáta Evropské unie na šéfa IEA. Kromě Topolánka se místo šéfa agentury snaží získat také nizozemská ministryně hospodářství Maria van der Hoevenová a současný ředitel IEA Tanaka, jehož mandát vyprší letos v létě.   IEA byla založena v 70. letech, aby bránila západní země dovážející ropu před kartelovou silou OPEC. Agentura působí jako poradce v otázkách energetiky pro 28 průmyslových zemí OECD včetně České republiky.   hp mha dvd  