 Silničáři v Libereckém kraji varují před mlhami, mohou namrzat  Liberec 19. ledna (ČTK) - Silničáři v Libereckém kraji varují před mlhami, které snižují viditelnost a místy mohou namrzat. Na Jablonecku je dohlednost na některých úsecích jen do 50 metrů, a motoristé by proto měli jezdit opatrně, řekl ČTK hlavní dispečer Krajské správy silnic Libereckého kraje Pavel Pospíšil.   V Krkonoších a Jizerských horách sněží a místy napadly zhruba tři centimetry sněhu, v nižších oblastech kraje prší. Teploty v kraji se pohybují od nuly do čtyř stupňů. Hlavní tahy jsou většinou holé a mokré, v horských oblastech se zbytky rozbředlého sněhu. Na silnicích nižších tříd leží hlavně ve vyšších polohách zbytky zledovatělého sněhu. Silničáři doporučují jezdit opatrně.   ivc jpt  