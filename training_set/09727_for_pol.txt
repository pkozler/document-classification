 Čínský prezident prý vidí na Korejském poloostrově stopy uvolnění  Peking/Washington 16. ledna (ČTK) - Čínský prezident Chu Ťin-tchao je přesvědčen, že lze nalézt "vhodné řešení korejského jaderného problému". Ve velmi vzácném psaném interview se dvěma americkými listy dnes také podle Reuters uvedl, že v napjatém vztahu mezi Severní a Jižní Koreou vidí "známky uvolnění".   "Díky společným snahám Číny a dalších zemích jsou znát (na Korejském poloostrově) známky uvolnění," citovala agentura Reuters jeho slova z korespondence s novinami the Wall Street Journal a The Washington Post.   Chu, který má tento týden navštívit Washington, navrhl i novou spolupráci s USA v oblastech jako je energetika, rozvoj infrastruktury či letectví.   Čínský prezident se v interview věnoval i tématu mezinárodního měnového systému, kterému dominuje americký dolar. Chu to nazval "produktem minulosti", ale dodal, že to bude ještě "dlouhý proces" než se čínská měna stane skutečně mezinárodní. Řekl také, že by "likvidita amerického dolaru měla být držena na "rozumné a stálé hladině".   Čínský prezident Chu Ťin-tchao uskuteční státní návštěvu ve Spojených státech 19. ledna. Podle agentury Reuters půjde o třetí formální státní návštěvu, kterou přivítá americký prezident Barack Obama i jeho choť Michelle.   Za Obamova prezidentství byli v USA na státní návštěvě již indický premiér Manmóhan Singh a mexický prezident Felipe Calderón.   hro sd  