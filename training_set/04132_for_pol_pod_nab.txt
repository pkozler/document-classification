 Prohlášení po jednání vládní komise a zástupců církví  Praha 30. května (ČTK) - Text prohlášení z dnešního jednání vládní komise pro narovnání vztahu mezi státem a církvemi se zástupci církví a náboženských společností:   Předkládané řešení vypořádaní vztahů mezi státem a církvemi a náboženskými společnostmi vychází z návrhu zákona o zmírnění některých majetkových křivd způsobených církvím a náboženským společnostem, který byl schválen vládou v roce 2008 a který Poslanecká sněmovna neschválila.   V tomto návrhu byla hodnota původního majetku církví a náboženských společností stanovena na 134 mld Kč. Předpokládalo se naturální vydání 51 mld Kč, zbylý majetek - 83 mld Kč měl být finančně kompenzován. Finanční náhrada měla být vyplácena pod dobu 60 let s pevným úrokem 4,85%.   Vládní návrh nebyl veřejností pozitivně přijat. V Poslanecké sněmovně bylo jeho projednávání v prvním čtení přerušeno, byla ustanovena parlamentní komise, která jeho přijetí plénu nedoporučila. Ke hlasování v plénu už nedošlo, protože funkční období sněmovny bylo předčasně ukončeno.   Po volbách v roce 2010 se ustavila nová Poslanecká sněmovna a nová vláda. Vláda si ve svém programovém prohlášení určila cíl co nejdříve uzavřít otázku vyrovnání mezi státem a církvemi a náboženskými společnostmi tak, aby mohly být napraveny některé křivdy, a církve a náboženské společnosti mohly tak plnit své funkce nezávisle na státu.   Vláda si je plně vědoma nutnosti řešit tento problém, a to i vzhledem k nálezu Ústavního soudu č. sp. zn. Pl. ÚS 9/07 ze dne 1. 7. 2010, který vyslovil neústavnost současného stavu spočívajícího v nepřijetí zvláštního právního předpisu, který by vypořádal historický majetek církví a náboženských společností.   Prvním krokem k řešení situace bylo podepsání Deklarace shody o výkonu hospodářského zabezpečení církví a náboženských společností státem v letech 2011 až 2014 dne 12. ledna 2011, ve které bylo v dohodě s církvemi a náboženskými společnostmi dosaženo stabilizace výdajů státu na financování církví a náboženských společností.   Dalším krokem bylo ustavení Komise pro narovnání vztahu mezi státem a církvemi a náboženskými společnostmi jako poradního orgánu vlády. Cílem této komise bylo poučit se z průběhu církevních restitucí v roce 2008, odstranit chyby a sporné body z tehdejšího návrhu a dospět k řešení, které bude celospolečensky přijatelné.     Vládní komise navrhuje tyto změny oproti návrhu z roku 2008     1. Rozšíření objemu naturálně vydávaného majetku na 56 % oproti původním 39 %     ? naturálně by zejména měla být vydána zemědělská půda, lesní půda, vodní a ostatní plochy, které jsou v majetku státu a jsou spravované Lesy ČR a Pozemkovým fondem ČR     ? hodnota naturálního plnění se tím zvyšuje na 75 mld Kč (v případě vydání pozemků ve vojenských újezdech se může zvýšit na 77 mld Kč)     2. Finanční kompenzace - obě strany si uvědomují nutnou minimalizaci nároků na státní rozpočty     ? náhrada za nevydávaný majetek se snižuje na 59 mld Kč (v případě vydání pozemků ve vojenských újezdech se může snížit na 57 mld Kč)     ? komise navrhuje aplikaci inflační doložky na místo pevného úročení     ? délka splácení finanční kompenzace za nevydávaný majetek církví a náboženských společností bude snížena ze šedesáti let minimálně na polovinu (30, 20, 15 let) i s ohledem na existenci či neexistenci institutu přechodného období     Nabídka, která je dnes předkládána zástupcům církví a náboženským společnostem by neměla být vnímána jinak než jako snaha o vyřešení dlouho se vlekoucího problému. Zástupci státu při formulování návrhu přihlíželi jak k historickým souvislostem řešeného problému, tak k ekonomickým možnostem státu a politické situaci české společnosti.   Je předkládán návrh, který řeší problém v rovině legislativní a ekonomické, který minimalizuje zátěž státních rozpočtů ČR a je vnímán církvemi a náboženskými společnostmi jako slušný. Zejména v ekonomické rovině je snaha vyřešit problém oboustranně přijatelnou shodou.     V Praze dne 30. 5. 2011     zdroj:  www.mkcr.cz      ČTK  