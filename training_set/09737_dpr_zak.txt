 Loni zemřelo na silnicích 753 lidí, meziročně o desetinu méně  Praha 9. ledna (ČTK) - V loňském roce zemřelo na českých silnicích 753 osob. V České televizi to dnes řekl ředitel dopravní policie Leoš Tržil. Upřesnil tak dosavadní předběžnou statistiku. Počet obětí nehod je o deset procent nižší než v roce 2009 a nejnižší za posledních 20 let.   "V roce 2010 bylo usmrceno celkem 753 osob. Ale mohli jsme dopadnout daleko lépe. V listopadu došlo k enormnímu nárůstu usmrcených chodců kvůli snížené viditelnosti. V létě je tam celá řada motorkářů, což souvisí mimo jiné s technikou jízdy," uvedl Tržil.   Přesto loni zemřelo na silnicích o 79 lidí méně než v roce 2009 a celkově jde o nejnižší počet obětí od roku 1990. Cíle ministerstva dopravy, jímž bylo snížit počet mrtvých za rok na 650, se ale dosáhnout nepodařilo.   Řidiči loni havarovali nejčastěji kvůli tomu, že se plně nevěnovali řízení, nepřizpůsobili rychlost stavu vozovky a nedodrželi bezpečnou vzdálenost mezi auty.   Ministerstvo dopravy chystá hned několik novel, kterými chce zvýšit bezpečnost silničního provozu. Chce například upravit institut osoby blízké, aby se na něj nemohli řidiči vymlouvat, pokud spáchají dopravní přestupek. Přesný způsob zatím není jasný. Dále také plánuje stanovit pokuty za přestupky podle ceny vozu a také zpřísnit legislativu v oblasti autoškol tak, aby komisaři při závěrečných zkouškách nepouštěli do provozu řidiče, kteří nejsou schopni vůz zcela ovládat.   Od roku 1990 zemřelo na silnicích nejvíce lidí v roce 1994, bylo jich 1473. Pod hranici 900 obětí se dostal poprvé až rok 2009.   bns snm  