 ČEZ oznámí výsledky hospodaření, čeká se pokles zisku  --------------------    Ke zpravodajství: GRAFIKA   --------------------    Praha 10. května (ČTK) - Čtvrtletní výsledky hospodaření zveřejní dnes před otevřením trhů energetická společnost ČEZ. Analytici se shodli, že čistý zisk ČEZ se za první tři měsíce roku meziročně snížil o zhruba deset procent na 15,4 miliardy až 16 miliard korun. Tržby meziročně klesly o zhruba tři procenta na 52 miliard až 53,5 miliardy korun.   Nižší zisk podle odborníků souvisí zejména s nižšími cenami prodané elektřiny. "Čistý zisk v meziročním srovnání dále zhorší nově zavedené daně z emisních povolenek a solární daň. Tržby by měly být podpořeny rostoucí spotřebou, respektive výrobou v ČR, lepšími prodeji tepla a distribučními tarify. To by ovšem mělo negativní faktory kompenzovat jen částečně," uvedl analytik Tomáš Sýkora z Patria Finance.   V prvním čtvrtletí loňského roku vykázal ČEZ zisk 17,4 miliardy korun. Tržby činily necelých 54 miliard Kč.   Růst cen elektřiny na trhu v posledních měsících podle analytiků letošní finanční výsledky ČEZ neovlivní. Promítne se částečně v příštím roce a zejména v roce 2013.   kri mha  