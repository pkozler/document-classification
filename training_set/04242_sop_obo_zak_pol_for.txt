 Sarkozy chce fond boje proti drogám financovaný penězi pašeráků  Paříž 9. května (ČTK) - Francouzský prezident Nicolas Sarkozy dnes navrhl, aby byl pod kontrolou OSN vytvořen fond boje proti drogám financovaný penězi zabavenými pašerákům. Řekl to při formálním zahájení schůzky G8 (sedmi nejvyspělejších zemí a Ruska) a některých dalších zainteresovaných zemí věnované tomuto boji. Vlastní jednání je v úterý.   "Proč nevyužít všechny (zabavené) peníze pašeráků drog ve prospěch mezinárodního fondu boje proti drogám a zločinu, postaveného pod kontrolu OSN?" řekl prezident. "Tento fond by měl jeden jediný cíl: podporovat schopnosti nejzranitelnějších zemí, které jsou obchodem s drogami nejvíc postiženy."   Prohlásil dále, že boj proti pašerákům neznamená jenom je posílat do vězení nebo zabavovat drogy, ale i "soustředit se na hlavní důvod tohoto obchodu - peníze. Je třeba pašeráky drog zbavit produktu jejich zločinu. Zločince je třeba trestat nejen těžkými tresty vězení, ale taky konfiskací jejich majetku."   Vedle členů G8 (USA, Japonska, Německa, Británie, Francie, Kanady, Itálie a Ruska) se schůzky na úrovni ministrů vnitra účastní také zástupci více než desítky amerických a afrických zemí, jež problém obchodu s drogami pociťují nejvíc. Přítomnost zástupců afrických států je důsledek toho, že těchto zemí pašeráci ve stále větší míře používají jako tranzitních při dopravě drog z Latinské Ameriky do Evropy.   pz mik  