 Rumunští návrháři se v Berlíně snaží ukázat jinou tvář  --------------------    Ke zpravodajství: FOTO/aktuality   --------------------    Berlín 21. ledna (ČTK) - Rumunská móda měla pověst okázalosti už od pádu komunismu v roce 1989, kdy návrháři používali křiklavé odstíny ve snaze prosadit se ve vysoké krejčovině.   Na nynějším berlínském týdnu módy, jehož tváří je česká modelka Karolína Kurková, rumunští vrcholní návrháři předvádějí mnohem zralejší kolekce - stále hodně barevně nápadné a dostupné - které se možná nakonec prodají na západních trzích, kam se snaží dostat.   Největší zájem z rumunských návrhářů vzbudila v Berlíně Irina Schrötterová, jejíž značka byla založena v roce 1990. Předvedla volně splývavé černé šaty a sukně s třásněmi, lehká semišová nebo kožená saka kombinovaná decentně s čokoládově hnědou nebo černé vesty.   "Snažím se oblékat ženy tak, jak bych chtěla vypadat sama," řekla podle agentury AP.   Rumunský módní expert Octavian Coifan věří, že tato strategie přinese Schrötterové úspěch. Tvrdí, že podchytila "klasický styl".   Návrhářka vyrostla v éře rumunského diktátora Nicolae Ceaušeska, jehož žena Elena si kupovala šaty podle poslední evropské módy, zatímco průměrní Rumuni považovali denim za nepovolený luxus.   Schrötterové vášeň pro módu od ní ale nejprve vyžadovala vynalézavost, aby získala pašované potrhané německé módní časopisy. Potom si ve 14 letech koupila na černém trhu džíny a byla tak "šťastná a nosila je nepřetržitě šest měsíců".   Osmatřicetiletá návrhářka Alina Boteaová má podobné vzpomínky na život za Ceaušeska, ale vytvořila si mnohem barevnější módní značku, fantastické spojení retro módy 60. let se stylem science fiction.   Její kolekce byla pestrá, ale ne křiklavá, podobala se barevným šatům americké návrhářky Lilly Pulitzerové. V Berlíně měla úspěch.   "Mám ráda různé barvy a různé materiály. Vytvářejí dobrý celek, když víte jak to dát dohromady," řekla Boteaová.   Berlínský týden módy se považuje za odrazový můstek pro menší značky před tím, než se budou snažit proniknout mezi velké módní domy na přehlídkách v Miláně, Paříži nebo Londýně.   V Berlíně se také představila se svou kolekcí ve stylu Alenka v říši divů rumunská návrhářka Andreea Musatová, Lucian Broscatean přinesl abstraktní a umělecké vzory.   Podle Coifana rumunští návrháři bojují s "otřesnou" distribuční síti a pověstí, že vyrábějí levné výrobky pro řetězce jako H&amp;M. Návrháři jako Schrötterová a Boteaová zůstávají výjimkou.   "Přijeli jsme do Berlína ukázat, že se rumunská móda dostala už na jinou úroveň," řekla s optimismem Schrötterová.   Schrötterová dělá svoje věci od začátku až do konce v Rumunsku. Tento způsob uplatňují nyní také drahé italské značky. Ale většina originálních ručně šitých věcí od Shrötterové stojí jen 50 až 300 eur (1200 - 7000 korun).   "Ceny jsou nejsilnějším bodem našich kolekcí," řekla.   ko dr    