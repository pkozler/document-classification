 Průzkum: Češi nakupují ovoce a zeleninu v moderních prodejnách  Praha 20. ledna (ČTK) - Ovoce a zeleninu v hypermarketech a supermarketech nakupují již bezmála dvě třetiny Čechů. Naopak specializovaným prodejnám dává při nákupu ovoce a zeleniny přednost čtvrtina a tržištím jen desetina zákazníků. Většina spotřebitelů považuje sortiment ovoce a zeleniny v ČR za dostačující, ale polovina z nich kritizuje vzhled a kvalitu nabízeného zboží. Vyplývá to z průzkumu společnosti Chiquita, kterého se loni v prosinci zúčastnilo 2971 respondentů.     "Z výsledků průzkumů vyplynulo, že až 64 procent respondentů upřednostňuje nákup v moderních supermarketech a hypermarketech. Ostatní spotřebitelé raději dávají přednost tradičním formátům prodeje, jako jsou specializované prodejny, tržnice či stánky," stojí ve zprávě společnosti Chiquita, podle které v těchto tradičních formátech mají nejvyšší zastoupení kamenné prodejny s ovocem a zeleninou (26 procent). Naopak menšinový podíl náleží tržištím (deset procent).   Výběr místa nákupu podle autorů průzkumu souvisí s nabídkou ovoce a zeleniny, kterou je prodejna schopna zákazníkovi poskytnout. "Obecně je se sortimentem ovoce a zeleniny spokojeno 87 procent dotazovaných, ale 52 procent jich kritizuje vzhled a kvalitu," uvedla společnost Chiquita, která do Česka dováží banány.   Od nákupu zákazníky nejčastěji odradí, když jsou ovoce a zelenina pomačkané (31 procent), nejsou čerstvé (27 procent) a vykazují známky hniloby (sedm procent). "Ovoce či zeleninu si lidé vybírají spíše podle vzhledu, než podle ceny, například u banánů je to 88 procent spotřebitelů," podotkla ve zprávě společnost Chiquita, která kvůli tomu letos zavedla nové přepravní krabice, aby snížila riziko mechanického poškození banánů a zlepšila jejich dozrávání.   beh vju  