 Americká pojišťovna AIG se propadla do ztráty  New York 6. května (ČTK) - Americká pojišťovna American International Group (AIG) se v letošním prvním čtvrtletí propadla do ztráty 543 milionů dolarů (devět miliard Kč) kvůli nákladům souvisejícím se splácením vládní pomoci a s březnovým zemětřesením v Japonsku. Ve stejném loňském období vykázala AIG čistý zisk 359 milionů dolarů.   Pojišťovna se v září 2008 ocitla na pokraji kolapsu a musela ji zachraňovat americká vláda. Stát poskytl AIG z peněz daňových poplatníků rekordních 182,5 miliardy dolarů a pojišťovnu téměř zcela ovládl. Pojišťovna pomoc státu postupně splácí.   Firma od roku 2008 prodala 33 divizí a získala přes 57 miliard dolarů v hotovosti a cenných papírech. V samotném loňském roce získala přes 37 miliard dolarů zejména díky prodeji dvou mezinárodních divizí pro životní pojištění, napsala agentura AP.   Americké ministerstvo financí nyní vlastní v AIG podíl 92 procent. Předpokládá se, že ministerstvo tento měsíc zahájí prodej akcií AIG. Představitelé ministerstva již dříve předpověděli, že získají zpět veškeré prostředky, které byly na záchranu podniku vynaloženy.   pmh mha  