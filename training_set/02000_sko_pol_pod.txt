 Studenti v Pardubicích protestovali proti sloučení s jinou školou  --------------------    Ke zpravodajství: AUDIO   --------------------    Pardubice 31. ledna (ČTK) - Více než stovka studentů Střední odborné školy a Středního odborného učiliště Poděbradská v Pardubicích dnes odpoledne demonstrovala před krajským úřadem proti sloučení školy se Střední průmyslovou školou potravinářskou v témže městě. Žáci některých oborů se obávají toho, že budou muset dojíždět do jiného města, a všichni studenti se bojí, že škola jako taková zanikne. Krajská radní pro školství Jana Pernicová (ČSSD) demonstrantům vysvětlovala, že o osud školy nemusejí mít strach a jich se prý plánované změny nedotknou.   "Studenti, kteří jsou nyní na škole, tak dostudují. Dojde pouze k přesunu studentů oboru gastro, ostatní zůstanou. Do budovy by se měla pouze přesunout chemická průmyslovka," řekla Pernicová.   Nad davem protestujících se tyčily transparenty s nápisy "Nerušte Poděbradskou" nebo "O nás bez nás". Radní mezi studenty přišla a snažila se jim plány kraje vysvětlit.   Ve škole v Poděbradově ulici zůstanou například obory kadeřník nebo kosmetické služby. Pod potravinářskou školu přejdou obory kuchař a číšník, textilní obory se budou vyučovat na oděvní škole v Ústí nad Orlicí. Obor management obchodu a služeb se zruší, takto zaměřené obory kraj soustředí na obchodní akademie.   Sloučení musí ještě schválit krajští zastupitelé. Nástupnictví by převzala potravinářská škola, nový název bude od 1. července znít Střední škola potravinářství a služeb Pardubice. Uvolněné prostory v Poděbradově ulici využije Střední průmyslová škola chemická. Její nynější budova by se tak uprázdnila a mohla by se například prodat nebo pronajmout.   dos snm  