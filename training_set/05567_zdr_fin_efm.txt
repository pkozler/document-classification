 VZP začne jednat o koupi většinového podílu ve společnosti IZIP  --------------------    Ke zpravodajství: FOTO/aktuality; VIDEO; AUDIO   --------------------    Praha 31. ledna (ČTK) - Všeobecná zdravotní pojišťovna (VZP) začne vyjednávat o koupi většinového podílu společnosti IZIP, která pro ni provozuje elektronické zdravotní knížky. Pověřila ji tím dnes správní rada. Po jejím dnešním jednání to novinářům řekl ředitel VZP Pavel Horák. Projekt dlouhodobě sklízí kritiku z různých stran. Jejím terčem je hlavně jeho cena a financování.   "Správní rada jasně řekla, že pokud máme vůbec uvažovat o nákupu akcií, tak o jediné variantě - o nákupu většinového podílu, aby VZP měla absolutní kontrolu," uvedl předseda správní rady Marek Šnajdr, který je poslancem ODS a v minulosti byl náměstkem ministra zdravotnictví. Podmínkou nákupu je podle Šnajdra "symbolická cena". Šéf správní rady dodal, že VZP je "tvůrce a jediný klient" projektu elektronických zdravotních knížek. O tržní ceně akcií tak prý nepovede diskusi.   Za deset let vydala VZP za knížky IZIP už miliardu korun. K nejhlasitějším kritikům patří bývalý ministr zdravotnictví a nynější středočeský hejtman David Rath (ČSSD). Podle něj byl projekt drahý a pro VZP nevýhodný. Tvrdí, že pojišťovně nepatří ani myšlenka, ani systém. Jako ministr chtěl smlouvu vypovědět. S kritikou přišli před pár dny i poslanci nejmenší vládní strany Věci veřejné (VV), požadovali zastavení tohoto podle nich "pochybného projektu". Také podle Svazu pacientů by VZP měla přestat elektronické knížky IZIP platit.   Vytvoření systému IZIP stálo zhruba 300 milionů korun. Někteří zahraniční experti považovali cenu v porovnání s obdobnými programy za násobně nižší. Projekt dostal i několik mezinárodních ocenění.   VZP chce knížky IZIP odzkoušet nyní ve dvou krajích - v Karlovarském a na Vysočině. Chce zjistit přesný rozpočet i to, jaký mají přínos pro zdravotní pojištění. Šnajdr uvedl, že správní rada rozhodne o pokračování a rozšíření projektu po celé ČR, až bude znát jeho efekt.   Internetové zdravotní knížky měly podle svých autorů zdravotnictví ušetřit. Klientům VZP nabízejí on-line přístup k údajům o zdravotních obtížích, užívaných lécích a provedených vyšetřeních. K informacím se mohou dostat i zdravotníci a lékárníci. Má se tak podle autorů předejít předepisování léků, které nemocný dostal už od jiného lékaře. Odbourat by se měla i vyšetření, která člověk již podstoupil.   ktk nam rot  