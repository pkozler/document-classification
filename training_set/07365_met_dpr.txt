 V Německu voda téměř všude opadá, Rakousko zasáhlo náledí  --------------------    Ke zpravodajství: FOTO/aktuality   Rozšířili jsme o zákaz plavby na Labi od české hranice (odstavec 6) a o situaci v Rakousku (odstavec 8) a Polsku (poslední dva odstavce). Doplnili jsme klíčové slovo Polsko.   --------------------    Berlín/Vídeň 17. ledna (ČTK) - Situace na německých řekách se dnes začala uklidňovat, se zhoršením v nejbližších hodinách počítá jen historické město Wertheim na Mohanu. V ostatních ohrožených městech přestala už hladina stoupat nebo dokonce mírně klesá. Jen Labe bylo od české hranice po Sasko-Anhaltsko uzavřeno pro lodní dopravu. Noční pokles teplot se projevil na západě Rakouska náledím, které zavinilo mnoho nehod. V Polsku dělá lidem starosti stoupající hladina Visly.   Na západě Německa hlásí krizovou situaci podle agentury DPA pouze Wertheim. Hasiči i občané se zde připravují na druhou povodňovou vlnu během týdne. Ve 04:00 SEČ dosahovala hladina vody už 5,66 metru a do večera by se měla pohybovat kolem šesti metrů, uvedl mluvčí hasičů. Normální hladina vody je u tohoto města na soutoku řek Tauber a Mohan kolem půldruhého metru. Před týdnem, při první povodňové vlně, hladina vody ve městě vystoupala na 5,8 metru. Voda tehdy zaplavila několik stovek domů a evakuováno muselo být na 1000 obyvatel.   Naproti tomu v dalších místech na Mohanu se situace uklidňuje. Ve Frankfurtu v přístavu bylo dnes ráno naměřeno 4,57 metru vody, v neděli to bylo ještě o deset centimetrů více. "Mohan zůstal ve svém korytě, nevylil se," uvedl policejní mluvčí. Také v Hanau hasiči doufají, že se situace zatím nezhorší. Čekají sice ještě druhou vlnu od Wertheimu, ale není jasné, jak brzo do Hesenska dospěje.   Koblenc na soutoku Mosely s Rýnem už zahájil úklidové práce po předchozí povodňové vlně. "Bahno a špína se musejí po stažení vody hned uklidit, jinak se uchytí, ztvrdnou a budou s nimi problémy," uvedl mluvčí městského úřadu.   Rovněž hladina Sály ve městě Halle ustoupila. "Vše nasvědčuje tomu, že řeka bude dál klesat," řekla DPA mluvčí krizového štábu. V neděli večer vystoupala na úroveň 6,92 metru, dále však nešla. Protipovodňová pohotovost však zatím nadále zůstává v platnosti.   Naproti tomu na Labi zůstává hladina vysoká a úřad pro lodní plavbu v Magdeburku zakázal provoz lodí od české hranice až do spolkové země Sasko-Anhaltsko. "Splavná úroveň hladiny byla v úseku překročena, lodě už se nevejdou pod mosty," řekl DPA šéf úřadu Friedrich Koop. V braniborském Wittenberge dosáhla hladina 6,19 metru, splavnost je do 6,1 metru, dodal s tím, že během středy se nepočítá s poklesem hladiny, spíše s postupným nárůstem na 7,2 metru.   Návrat nočních mrazů v západním Rakousku vytvořil na vozovkách dálnic a silnic náledí, které způsobilo mnoho dopravních nehod. Na Rýnské dálnici A14 se kolem sedmé hodiny ráno srazilo devět aut, dva lidé v nich byli lehce zraněni. Horší zranění utrpěl řidič u obce Lingenau, když jeho auto dostalo na náledí v zatáčce smyk a skončilo v poli na střeše. Zranění neupřesněného stupně utrpělo také mnoho cyklistů, kteří se nehledě na náledí vydali do práce na kolech, uvedla agentura APA.   Také na Salcbursku došlo na náledí ke dvěma haváriím, při nichž byla zraněna 41letá řidička a 21letý řidič. Jejich auta jsou zcela zničena.   Vysoká hladina Visly dělá starosti lidem z okolí města Plock ležícího na severozápad od Varšavy. Úřady varují, že ve středu nebo ve čtvrtek by Visla ve městě Wyszogród mezi Varšavou a Plockem mohla dosáhnout až 850 centimetrů, přitom podle dosavadních statistik voda vystoupila nejvýše na 791 centimetrů. "Zdá se, že protipovodňové hráze by měly vydržet, ale škody, které na nich udělali bobři, jsou tak velké, že je těžké cokoliv předvídat," citovala Gazeta Wyborcza Stanislawa Maciejewského, šéfa místního úřadu vodního hospodářství. Dodal, že velkým nebezpečím pro hráze může být nápor ledových ker.   S evakuací dobytka a zemědělské techniky dnes odpoledne začali obyvatelé vesnice Świniary ležící nedaleko Plocka. Obec dvakrát zalila povodeň na přelomu loňského jara a léta.   ik hab zdp mik  