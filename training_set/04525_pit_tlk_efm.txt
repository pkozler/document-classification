 Telefony iPhone mají od Nového roku problémy s budíkem  New York/Hongkong 3. ledna (ČTK) - Telefony iPhone od firmy Apple měly o novoročním víkendu problémy se zabudovanou funkcí jednorázového budíku a řada uživatelů si stěžovala, že kvůli tomu v sobotu nebo v neděli zaspali. Společnost vzkázala, že v pondělí již budou budíky v iPhonech fungovat, někteří uživatelé v Asii však hlásili poruchu na budíku i dnes.   "Víme o problému spojeném s jednorázovými budíky nastavenými na 1. nebo 2. leden," sdělila agenturám Reuters a AP mluvčí Applu Natalie Harrisonová. "Všechny funkce budíku budou od 3. ledna fungovat správně," dodala.   Porucha se podle všeho týká funkce jednorázového budíku na iPhone 4 a starších modelech dovybavených nejnovějším operačním systémem iOS 4.0. Média uváděla, že kvůli poruše řada lidí o víkendu zaspala a tisíce lidí přišly pozdě do práce, zmeškaly odlety letadel nebo odjezdy vlaků.   Budík v iPhonech měl dříve problémy s rozpoznáváním letního času. Velké potíže s publicitou závad měl Apple v červnu po uvedení nejnovějšího modelu iPhone 4. Firma tehdy kvůli špatně fungujícím anténám dokonce svolala tiskovou konferenci.   Problémy zaznamenávali i dnes uživatelé v Asii. "Můj budík na iPhonu zase nefunguje. Přišel čas vyhrabat starý klasický budík," uvedla podle Reuters na servisu Twitter uživatelka s přezdívkou sueannlove.   Problém zřejmě není omezen jen na telefony iPhone. Na podobné problémy s budíkem si stěžovali i někteří vlastníci jiných produktů firmy Apple, například přehrávačů iPod.   hp jw  