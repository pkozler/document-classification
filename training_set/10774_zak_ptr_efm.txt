 Liberecký soud opět potrestal konkurzní správce Rybenoru vězením  --------------------    Ke zpravodajství: FOTO ve Fotobance; AUDIO  ID foto:  P200810310457701 ,  P200810310438401    Rozšířili jsme od 3. odstavce o nové informace.   --------------------    Liberec 12. května (ČTK) - Za pletichy při konkurzu zkrachovalé společnosti Rybenor dnes liberecký okresní soud potrestal tři konkurzní správce ročním vězením a zákazem činnosti na tři roky. Jan Zedníček, Jaromír Vašek a Vladislav Petrovič navíc musí zaplatit 100.000 korun. Muži se na místě odvolali, případ tak zamíří krajský soud.   Liberecké soudy jim už dříve uložily za přijímání úplatku nepodmíněné tresty vězení, předchozí rozhodnutí však pro nesprávnou kvalifikaci zrušil Nejvyšší soud. Muži čin spáchali jako společníci firmy PROF, která byla správcem konkurzní podstaty Rybenoru, výrobce chlazených pochoutek z mořských ryb. Soud na něj vyhlásil konkurz v roce 2005.   Podle spisu převzal Zedníček v prosinci 2007 v restauraci v Ústí nad Labem půl milionu korun od právníka norské firmy Tonsberg Brygge AS. Na oplátku měl potvrdit, že kvůli úpadku Rybenoru utrpěli Norové škodu téměř 39 milionů korun. Norská společnost chtěla, aby PROF její pohledávku dodatečně přijal, protože by pak získala od norské pojišťovny 90 procent ze zmařené investice. Schůzku inscenovala policie, která společníky PROF odposlouchávala.   Muži se před soudem opakovaně hájili, že nešlo o úplatek, ale o odměnu za poskytnuté právní služby. Soud tuto obhajobu nepřijal. "Došlo k tomu, že získali majetkový prospěch, který jim nepříslušel. Na to žádný nárok nebyl," řekl při zdůvodnění rozsudku soudce Richard Skýba. Jejich jednání označil za mimořádně nebezpečné. "Tady se narušuje zájem státu na řádném provedení konkurzu, respektive vyrovnání," dodal soudce.   Státní zástupce Petr Hořín navzdory předchozímu rozhodnutí Nejvyššího soudu žádal, aby soud muže opět potrestal za přijímání úplatku. Tomu by podle něj měl odpovídat i uložený trest. Žalobce si nechal lhůtu na případné odvolání, počká až na písemný rozsudek. "Podle toho se rozhodnu, zda to rozhodnutí napadnu odvoláním, či nikoliv," poznamenal Hořín.   Konkurzní správci s novináři po vynesení rozsudku nemluvili. Podle jejich advokáta Jiřího Teryngela se prý během líčení prokázalo, že jednáním správců věřitelům Rybenoru škoda vzniknout nemohla. "Podáváme odvolání a pokud se krajský soud ztotožní s tímto právním názorem, tak si to kolečko zopakujeme znovu," prohlásil advokát. Návrh obžaloby uložit opět trest za úplatkářství označil za pohrdání názorem Nejvyššího soudu.   Ústecký krajský soud správcům Rybenoru před časem za konkurz v česko-norské firmě přiznal odměnu asi 1,7 milionu korun, prý byla oprávněná. Jednatel Rybenoru Edvard Stolba s tím nesouhlasí. "Jsem přesvědčený o tom, že tihleti lidé nemají v konkurzu co dělat," prohlásil. Stolba ocenil, že liberecký soud v kauze rozhodl o vině mužů, v případě uloženého trestu je však skeptický. "Dostali jeden rok nepodmíněně, to už si odseděli. Teď byli odsouzeni k pokutě 100.000 a ještě tři roky zákaz činnosti. Ale oni tři roky pracují a vůbec nikdo jim v tom nedokázal zabránit," dodal jednatel Rybenoru.   Pokud by se rozsudek stal pravomocným a muži nezaplatili uloženou pokutu, trest by se jim prodloužil o dalších šest měsíců. Všichni tři už několik měsíců ve věznici strávili. Je proto pravděpodobné, že by poté požádali o prominutí zbytku trestu.   jem jpt  