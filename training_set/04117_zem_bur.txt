 Na Plodinové burze Brno po delší době rostly ceny většiny komodit  Brno 11. ledna (ČTK) - Na Plodinové burze Brno po delší době rostly ceny většiny komodit. Nejvíce vzrostla cena řepky olejné o zhruba 16 procent. Řepka na trhu stojí přes 12.000 korun za tunu. V polovině prosince loňského roku byla o 1760 korun levnější. Podle generálního sekretáře Plodinové burzy Brno je zvýšení cen překvapivé.   První seance kalendářního roku 2011 se vyznačovala růstem cen naprosté většiny sledovaných komodit. Tento růst bylo možné sledovat hlavně ve zvýšení ceny pšenice krmné až o 390 korun za tunu i potravinářské pšenice o 314 korun za tunu. Vzrostla také cena ječmene krmného o 306 korun za tunu a cena kukuřice o 238 korun za tunu. V procentuálním vyjádření je kromě řepky nejvyšší nárůst cen u krmné pšenice, kde činí necelých deset procent.   Jedinou plodinou, kde klesla cena, je žito a v případě, že dopravu hradí kupující i hrách krmný. "Cena žita z domácích zásob klesá, protože jsou často postrádány kvalitativní parametry a bude nutno chybějící surovinu zajistit dražším dovozem," uvedl Zezula.   Plodinová burza Brno sleduje prodejní a nákupní ceny vybraných komodit pravidelně od roku 1995. Další burzovní seance se koná v úterý 25. ledna.     Ceny vybraných komodit na na Plodinové burze Brno za období od 14. prosince do 11. ledna:      komodita  parita FCA  změna v pct  parita DDP  změna v pct     pšenice potravinářská   5138  6,51  5208  5,40     pšenice krmná   4288  9,33  4369  9,79     ječmen sladovnický   4779  2,88  4868  2,72     ječmen krmný   3910  8,49  3993  7,86     žito   4460  -1,15  5136  -4,47     kukuřice   4596  4,83  4820  5,20     hrách krmný  4617  2,76  4712  -1,06     řepka olejná  12.059  16,72  12.618  16,22     zdroj: Plodinová burza Brno   Údaje se týkají obchodů promptních, tedy s dodávkou do 30 dní. Nejde o kótované ceny.   FCA - dopravu hradí kupující   DDP - dopravu hradí prodávající   vrn mol  