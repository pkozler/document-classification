 Na bývalého haitského diktátora byla podána trestní oznámení  --------------------    Ke zpravodajství: PROFIL; FOTO ve Fotobance   --------------------    Port-au-Prince 19. ledna (ČTK) - Na Haiti byla dnes prokuratuře předána čtyři trestní oznámení na bývalého diktátora Jeana-Claudea Duvaliera, který je v nich obviněn ze zločinů proti lidskosti. Duvalier, přezdívaný Baby Doc, v neděli nečekaně přiletěl do vlasti z francouzského exilu.   Mezi těmi, kdo trestní oznámení podali, je i haitská novinářka Mich&#xE8;le Montasová, bývalá mluvčí generálního tajemníka OSN Pan Ki-muna. Dalšími jsou mimo jiné bývalí političtí vězňové, kteří v době diktatury strávili deset let ve vězení.   I manžel Montasové, nyní už zesnulý Jean Dominique byl Duvalierovým režimem zastrašován a nakonec odešel do exilu. Novinářku k odchodu ze země donutili Duvalierovi blízcí po likvidaci rozhlasové stanice, kde pracovala.   "Podali jsme oznámení kvůli svévolné izolaci, exilu, ničení soukromého majetku, fyzickému a morálnímu mučení, porušování občanských a politických práv," vypočítala Montasová po schůzce s generálním prokurátorem Augustem Aristidasem.   Trestní oznámení se na diktátora chystají podat i další lidé.   Už v úterý haitská prokuratura Duvaliera formálně obvinila z korupce, krádeže, zpronevěry veřejných fondů a z dalších zločinů, jichž se údajně dopustil v dobách své vlády v letech 1971 až 1986.   Nyní je na vyšetřujícím soudci, aby určil, jestli existuje dostatek důkazů pro zahájení procesu. Případný proces by podle agentur trval asi tři měsíce.   Navzdory hrozícímu procesu se ale Duvalier chystá na Haiti zůstat a dokonce být činný v politice.   hit mik  