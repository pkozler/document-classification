 Ostravské slůně je na Facebooku, lidé mu mohou navrhnout jméno  --------------------    Ke zpravodajství: FOTO ve Fotobance  ID foto:  P201105120430201 ,  P201104290491501 ,  P201104290428801    --------------------    Ostrava 25. května (ČTK) - Sloní mládě narozené v Ostravě má svou stránku na sociální síti Facebook. Vytvořili ji pracovníci zoologické zahrady, kteří dnes vyzvali lidi, ať slůněti vyberou jméno. Mluvčí zahrady Šárka Kalousková oznámila, že lidé mohou své návrhy do 31. května posílat na internetovou adresu info@zoo-ostrava.cz nebo psát právě na facebookovou stránku, kterou najdou pod názvem České slůně v Ostravě.   Sloní samička přišla na svět 12. dubna jako druhé živě narozené slůně v historii českých a slovenských zoologických zahrad. Její matkou je dvaačtyřicetiletá Johti. Prvním českým slůnětem byl sameček, který se rovněž v Ostravě narodil 11. března slonici Vishesh, ten však byl od počátku neduživý a po dvou měsících uhynul. Přesný důvod jeho smrti zoo zatím nezná.   Zoo původně uvedla, že jméno slůněti vybere sponzor. "Nakonec jsme se rozhodli, že dáme možnost lidem. Lidé se o slůňata velmi živě zajímají, vážíme si jejich podpory. Sponzor určitě bude u křtin," řekla Kalousková s tím, že křtiny chce zahrada uspořádat už brzy.   Z došlých návrhů pracovníci zoo sestaví užší výběr a o nominovaných jménech se pak bude hlasovat. "Až budete přemýšlet nad tím, které jméno by bylo pro sloní slečnu nejvhodnější, nechte se inspirovat třeba indickým slovníkem nebo mytologií," radí lidem Kalousková.   Dá se očekávat, že navržených jmen bude hodně. První tipy se začaly na Facebooku objevovat jen několik minut poté co zoo výzvu zveřejnila. Jako první zareagovala Jitka Horká, která navrhla slůněti jméno Sheila. Dalším návrhem je Malenka. "Není to sice nic indického, ale perfektně se k ní hodí... je tak roztomilá," napsala Nikola Havlíková. Piotr Szałaśny zase navrhl jméno Amiya. "Znamená: výjimečná," dodal.   vpl kš  