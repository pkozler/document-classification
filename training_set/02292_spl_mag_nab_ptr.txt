 Muslimové mohou okusit halal mozzarellu  --------------------    Ke zpravodajství: ilustrační FOTO ve Fotobance  ID foto:  P200803210543901 ,  P200803260670801 ,  F200810200032701    --------------------    Řím 22. června (ČTK) - Muslimové si nyní mohou pochutnat na jedné z nejoblíbenějších italských lahůdek - mozzarelle a nemusí se přitom bát, že porušují islámské zákony. Výrobce tohoto pověstného sýra z Kampánie, společnost La Baronia, získala poprvé osvědčení, že její mozzarella je halal, tedy naprosto v souladu s islámským právem.   "Tato iniciativa je potvrzením toho, že společnost a veřejné instituce věnují pozornost náboženským menšinám," řekl imám neapolské mešity Abdalláh Massimo Cozzolino.   "Konečně bude možné najít halal výrobky na pultech supermarketů a to je taky krok k integraci," dodal.   V případě mozzarelly nespočívá rozdíl mezi halal a "nehalal" v ingrediencích, ale ve způsobu výroby sýra. Například se nesmí použít k čištění zařízení chemikálie na bázi alkoholu a na konečném produktu musí být vyznačeno datum výroby a doba použitelnosti.   "Zásadní v tomto případě je, že islámská komunita může prověřit, že proces výroby je správný a že tam nejsou žádné látky, ani omylem, kvůli kterým by výrobek byl pro islám nepoužitelný," řekl Cozzolino.   Společnosti La Baronia získáním certifikátu otevřela dveře širokému trhu. Na světě žije nejméně 1,2 miliardy muslimů, trh s halal výrobky je čtyřikrát větší než trh s bioprodukty, uvedlo konsorcium, které chrání výrobní značku mozzarella.   Některé země dokonce vyžadují osvědčení o halal výrobcích jako podmínku pro dovoz potravin.   "Je to dobrý příklad schopnosti kombinovat tradiční výrobky s inovacemi trhu, který otevírá nové příležitosti, aniž by byla ohrožena výjimečnost mozzarelly z Kampánie," řekl ředitel konsorcia Antonio Lucisano.   "Kvalita tohoto výrobku zůstává zachována, ale jako konsorcium čelíme nové globální výzvě. Splnili jsme požadavky významného počtu spotřebitelů."   Úkolem konsorcia je hájit autentickou mozzarellu vyráběnou z buvolího mléka, která dostala v roce 1993 evropskou ochrannou známku, před jejími napodobeninami vyráběnými z kravského mléka.   U mozzarelly označené znakem konsorcia je zaručeno, že neobsahuje ani kapku kravského mléka a že byla vyrobena podle tradičních metod.   ko kš  