 Američan byl odsouzen do vězení za pokus o špionáž pro Čínu  Washington 21. ledna (ČTK) - Devětadvacetiletý Američan byl dnes odsouzen ke čtyřem letům vězení za to, že se pokoušel získat zaměstnání v Ústřední zpravodajské službě (CIA), aby z ní mohl vynášet informace pro čínskou rozvědku. Rozsudek byl vynesen během posledního dne návštěvy čínského prezidenta Chu Ťin-tchaa v USA, napsala agentura Reuters.   Glenn Shriver byl zadržen loni v květnu a v říjnu se přiznal, že chtěl vynášet informace amerických bezpečnostních složek Číňanům. Čínská tajná služba mu zaplatila 70.000 dolarů (1,25 milionu korun) za ochotu spolupracovat a za pokusy proniknout do CIA, přestože byly neúspěšné.   Shriver před soudem označil svou spolupráci s čínskou rozvědkou za "hrozné rozhodnutí". "Nějak jsem se dostal do postele se špatnými lidmi," řekl.   Vyšetřovatelé uvedli, že Shriver byl zadržen dřív, než do CIA pronikl. Nedostal se tedy k žádným utajovaným informacím, které by mohl Pekingu předat.   Shriver poprvé navštívil Čínu v roce 2002 v rámci roční vysokoškolské stáže. V roce 2004 se přestěhoval do Šanghaje, kde pokračoval ve studiu a také zde začal pracovat. Později navázal kontakt s agenty čínské rozvědky a následně se začal ucházet o práci pro CIA. Při bezpečnostní prověrce však nedokázal vysvětlit, jak získal asi 70.000 dolarů. Odmítl také prozradit, kdo mu peníze zaplatil.   Před soudem Shriver uvedl, že první kontakty s čínskými agenty považoval za neškodné. Tvrdili mu také, že peníze dostává jako součást stipendia. Připustil však, že při jedné z asi 20 schůzek čínští agenti přiznali, že jim jde o získávání amerických tajemství.   str hej  