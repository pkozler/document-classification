 Vězeň uprchlý z amerického vězení po 16 letech nalezen v Kanadě  Ottawa 14. ledna (ČTK) - Muž indiánsko-amerického původu, který utekl před 16 lety z amerického vězení, byl nalezen v indiánské rezervaci v Kanadě, odkud pochází. Oznámila to kanadská policie.   Clifforda Laframboise, kterému je dnes 42 let, adoptoval americký manželský pár, když byl ještě dítě.   V roce 1988 byl odsouzen americkým soudem k 18 letům vězení za sérii vloupání, ale o šest let později bez obtíží utekl z relativně otevřené věznice v Sioux Falls v Jižní Dakotě.     Od té doby se něm pátralo, nakonec získal titul nejstaršího uprchlíka v tomto státě.   Člen královské policie v Kanadě Miles Hiebert uvedl, že Laframboise byl zadržen 10. ledna v rezervaci Jackhead, asi 300 kilometrů na sever od Winnipegu v provincii Manitoba.   Americké úřady žádal v roce 2009 kanadskou policii, aby ho našla, ale ta nebyla schopna žádosti vyhovět.   V roce 2010 byl muž zadržen z jiných důvodů pod jménem Clifford Thomas, ale bez obvinění byl zase propuštěn.   Teprve později policie zjistila, že jde o muže hledaného Američany a znovu ho zatkla.   Vyšlo najevo, že Laframboise je nyní ženatý a má šest dětí. Přijel do Jackheadu proto, aby se pokusil najít svoje rodiče, řekla jeho žena Ora Sinclairová listu Winnipeg Free Press.   "Věděl, že se to dřív či později stane," řekla k jeho zadržení.   Muž by měl být vydán do Spojených států, aby si odpykal zbytek trestu.   ko dr  