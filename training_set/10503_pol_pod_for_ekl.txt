 Nečas zopakoval, že  šéfa MŽP vybere rychle, Chalupu nepotvrdil  Praha 4. ledna (ČTK) - Starosta Prahy 6, poslanec a místopředseda pražské ODS Tomáš Chalupa je podle médií horkým kandidátem na funkci ministra životního prostředí ve vládě premiéra Petra Nečase (ODS). Dva dobře informované zdroje nicméně ČTK potvrdily, že ve hře jsou ještě další jména. Chalupa se jako budoucí ministr objevuje nejen v médiích, ale i v neformálních názorech členů vedení ODS. Nečas dnes novinářům řekl, že téma nebude komentovat, protože jmenování nového člena vlády podléhá určitým procedurám. Zopakoval nicméně, že se "média dočkají" v řádu několika dnů.   Chalupovo jméno nebylo podle informací ČTK oznámeno ani na ranním jednání stranického grémia.   "Je to zcela na premiérovi a ten se, pokud vím, zatím definitivně nerozhodl," řekl ČTK vlivný člen strany. Předseda pražských občanských demokratů Boris Šťastný poznamenal, že pokud už Nečas k rozhodnutí dospěl a s Chalupou se domluvil, on o tom nebyl informován.   Nečas v pondělí poznamenal, že v otázce obsazení ministerstva životního prostředí preferuje rychlé řešení v řádu několika dní. Podle koaliční smlouvy je rozhodnutí o vedení ministerstva "patřícího" ODS zcela v jeho pravomoci.   Sám Chalupa nechtěl spekulace o svém možném vládním angažmá nijak komentovat. "Ač nerad, nemohu ani naznačovat," poznamenal pouze. Šestatřicetiletý starosta je v ODS od počátku 90. let, v minulosti působil mimo jiné jako novinář, zaměstnanec hlavní kanceláře ODS či úřadu vlády.   Server Parlamentnilisty.cz dnes s odvoláním na zdroje z okolí prezidenta Václava Klause uvedl, že o Chalupově nástupu na ministerstvo životního prostředí už je rozhodnuto. Nahradit by tak měl exministra Pavla Drobila (ODS), který funkci opustil po dosud nevyjasněném korupčním skandálu.   Chalupa, zástupce pražské ODS, by jako člen Nečasovy vlády mohl znamenat zlepšení vztahů nejvyššího vedení občanských demokratů s pražskou organizací. Byly pošramoceny rozhodnutím pražské ODS uzavřít v hlavním městě koalici s levicovou ČSSD, a vyšachovat tak z vládnutí v Praze TOP 09, tedy koaličního partnera ODS na celostátní úrovni. Nečas tento postup kritizoval.   Jako o možném dalším kandidátovi spekulují média například o poslanci Václavu Menclovi. Funkci by mohla zastávat i první náměstkyně ministra Rut Bízková. Její kolega z nejužšího vedení ministerstva Ivo Hlaváč o funkci nemá zájem. Možnost, že by se mohl stát Drobilovým nástupcem, v médiích vyloučil Nečasův poradce a exministr průmyslu Martin Říman.   jd ner rem rot  