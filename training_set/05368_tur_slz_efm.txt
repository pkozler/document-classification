 Zisk kaváren Starbucks stoupl o 44 procent  Portland 27. ledna (ČTK) - Čistý zisk řetězce kaváren Starbucsk Corp. stoupl v prvním fiskálním čtvrtletí o 44 procent na 346,6 milionu USD (6,1 miliardy Kč). Firmě, která působí i v České republice, pomohla vyšší návštěvnost kaváren po celém světě a vyšší útrata zákazníků.   Tržby za tři měsíce do 2. ledna stouply o osm procent na tři miliardy USD. Tržby v provozovnách otevřených nejméně rok, což je důležitý ukazatel zdraví v odvětví, vzrostly o sedm procent. Návštěvnost kaváren se zvýšila o pět procent a průměrná hodnota transakce o dvě procenta.   Společnost nepatrně zlepšila dolní rozmezí výhledu zisku na letošní rok. Ten má nyní činit 1,44 dolaru až 1,47 dolaru na akcii. Analytici čekají zisk až 1,75 dolaru na akcii a počítali s výraznějším zlepšením výhledu. Starbukcs varoval, že jeho zisk ohrožují vyšší ceny komodit, a to hlavně kávy a mléka, napsala agentura AP.   Starbucks má více než 16.000 kaváren po celém světě. Na počátku roku 2008 pronikl řetězec také do České republiky a svou první tuzemskou kavárnu otevřel na pražském Malostranském náměstí. Česko se tak stalo první zemí střední Evropy, kam se řetězec rozhodl vstoupit.   irl jw  