 Bělorusko v boji proti inflaci zmrazilo ceny řady potravin  Minsk 31. května (ČTK) - Běloruská vláda dnes zmrazila ceny řady potravin, aby zabránila dalšímu zdražování v důsledku nedávné prudké devalvace běloruského rublu. Vláda odhaduje, že inflace v zemi se letos může dostat ke 40 procentům a analytici varují před "zimbabwským scénářem" hyperinflace.   Vláda svým výnosem nařídila, že do konce června se nesmí zvýšit ceny ryb, čaje, kávy, některých uzenin, sýrů a řady druhů ovoce a zeleniny. Některé z těchto položek za poslední dva měsíce zdražily už na dvojnásobek.   Běloruská centrální banka minulý týden devalvovala oficiální kurz rublu o 36 procent na 4977 rublů za dolar a v pondělí ve snaze omezit inflační dopady devalvace zvýšila oficiální úrokovou sazbu na 16 procent. Minsku letos prudce klesají devizové rezervy, protože musí krýt silně rostoucí deficit platební bilance. Platební a měnovou krizi podle ekonomů vyvolala vlna rozsáhlých vládních výdajů před prosincovými parlamentními volbami.   Volný kurz na mezibankovním trhu je stále na výrazně slabší úrovni kolem 6000 rublů za dolar. Centrální banka v březnu přestala svými intervencemi kurz rublu podporovat, protože kvůli tomu v prvních měsících roku ztratila čtvrtinu devizových rezerv.   Ministerstvo hospodářství sdělilo, že inflace v Bělorusku by letos mohla dosáhnout 39 procent. Analytici upozorňují, že pokud Minsk nedostane slíbené zahraniční úvěry, může se země propadnout do hyperinflace,   Minsk nyní čeká peníze od regionálního záchranného fondu pro bývalé sovětské republiky, v němž má hlavní slovo Rusko. Fond má poskytnout Bělorusku tříletý úvěr v sumě až 3,5 miliardy dolarů (60 miliard Kč). Moskva však po Bělorusku požaduje rozsáhlou privatizaci, která by získala zemi další potřebné miliardy dolarů.   Na vyhlídky dohody o záchranném úvěru vrhl minulý týden pochyby běloruský prezident Alexandr Lukašenko. Prohlásil, že nikdy nedovolí prodej běloruského státního majetku pod cenou a pohrozil i vypovězením zástupců ruských médií, která obvinil ze šíření paniky kolem hospodářské situace země a vyvolání měnové krize. Lukašenko také pohrozil odvolat premiéra a guvernéra centrální banky, pokud se jim nepodaří zastavit růst cen a paniku mezi spotřebiteli a na devizovém trhu.   "Bělorusko je makroekonomicky na správné cestě, avšak jeho neschopnost nebo neochota pokračovat v reformování ekonomiky by mohla vést k neudržitelné spirále devalvací a platebních krizí," uvedl podle agentury Reuters po návštěvě Běloruska ekonom ruské makléřské firmy Renaissance Capital Ivan Čakarov.   hp vju  