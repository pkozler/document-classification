 Jednání mezi piloty Aer Lingus a vedením firmy skončila nezdarem  --------------------    Ke zpravodajství: FOTO ve Fotobance  ID foto:  F201105050123801    --------------------    Dublin 4. června (ČTK) - Dvoudenní jednání mezi piloty irské letecké společnosti Aer Lingus a vedením firmy ohledně pracovních podmínek skončilo nezdarem. Piloti nejsou spokojeni s údajně nepřiměřenou pracovní dobou a vzhledem k tomu, že se na žádné změně se zaměstnavatelem nedohodli, přikročí k nátlakovým akcím. První chtějí uskutečnit už v úterý a ve středu, kdy se budou hlásit do práce s hodinovým zpožděním.   Aerolinky se začaly připravovat na nouzový režim a cestujícím, kteří mají letenky na zmíněné dva dny, zdarma povolí změnu rezervace. Management zároveň varoval, že protest pilotů se patrně odrazí v hospodaření podniku, protože firma bude možná muset některé lety zrušit.   Za piloty Aer Lingus vyjednávala na irské komisi pro pracovní vztahy jejich odborová organizace IALPA. Ta sdružuje piloty irských leteckých společností. Členové IALPA v Dublinu a ve městě Cork na jihu Irska uvedli, že nebudou pracovat ve dnech, kdy mají mít podle rozpisu volno. Zaskakovat odmítají i v době každoroční dovolené.   Společnost Aer Lingus musela na tři dny zastavit lety už letos v lednu, kdy stávkoval palubní personál. Protest, k němuž se teď chystají piloti, přichází v nejméně vhodnou dobu, protože začíná letní sezona. Právě ta pro aerolinky znamená nejvíce práce, ale i nejvíce příjmů.   Aer Lingus pořád ještě pociťuje dopady hospodářské krize, která přispěla k omezení poptávky po letecké dopravě. Hospodaření firmy ale nepříznivě ovlivňují i vysoké ceny pohonných hmot a také neustálý tlak, který pro ni představuje konkurence větších irských aerolinek Ryanair. Ty jsou zároveň schopny fungovat s nižšími náklady. Aer Lingus proto sáhnul k dramatickému snížení nákladů, čímž si ale proti sobě postavil zaměstnance.   Firma loni vykázala první celoroční provozní zisk od roku 2007. Letos se chce zaměřit na další snížení nákladů, ale už ne mzdových.   spr jw  