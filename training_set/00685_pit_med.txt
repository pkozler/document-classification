 Nova chce lidem nabídnout placený obsah přes televizory  Praha 17. května (ČTK) - Televizní stanice Nova chce majitelům televizorů, které umožňují prohlížení webových stránek, nabídnout placený obsah. Podobně jako například na kanálu Voyo.cz by si mohli za poplatek stáhnout pořad den před jeho odvysíláním v televizi. Na konferenci Video Internet Forum to dnes řekl ředitel sekce internetu společnosti CET 21 Pavel Krbec.   "Za obsah zaplatí mobilními telefony," řekl Krbec. Konkrétní cenu neuvedl. Na internetu se cena za přístup k pořadu, který televize Nova neumožňuje stáhnout bezplatně, pohybuje v řádu desítek korun.   Služba by zatím měla být dostupná u televizorů Panasonic, Nova ale podle Krbce jedná o možnosti nabídnout ji také majitelům televizorů jiných značek. Kterých se to bude týkat, Krbec neupřesnil. Podle nedávno zveřejněných informací v deníku E15 by služba mohla být dostupná i pro televizory LG.   Panasonic umožňuje za pomoci služby VieraCast přenášet videa z webových stránek do televizního rozhraní. Nova umožnila majitelům těchto televizorů přístup na své stránky před dvěma lety. Přístrojů s touto službou jsou v ČR desítky tisíc.   pcl dvd  