 Experti, kteří odchází od Dobeše, mu i Nečasovi zaslali dopis  Praha 30. května (ČTK) - Experti, kteří vystoupili z pracovních skupin připravujících na ministerstvu školství plán na zlepšení vzdělávání znevýhodněných dětí, o svém rozhodnutí informovali v otevřeném dopise ministra školství Josefa Dobeše a premiéra Petra Nečase. Mimo jiné v něm uvádějí, že od jejich jmenování do skupin nastaly na ministerstvu procesní i personální změny, kvůli kterým se Národní akční plán inkluzivního vzdělávání (NAPIV) neplní v předpokládaném smyslu, hloubce a rozsahu. Česko tak podle nich porušuje závazky vyplývající z mezinárodních úmluv a z rozsudku Evropského soudu pro lidská práva.   "Pro ministerstvo je to nepříjemná situace a mrzí mě, že odešli terénní pracovníci. Chyběli informace v terénu," řekla dnes ČTK ředitelka ministerského odboru speciálního vzdělávání Renata Ježková. Zdůraznila ale, že bude chtít odborníky přesvědčit o své vizi na zlepšení vzdělávání romských nebo postižených žáků a docílit toho, aby se k práci ve skupinách vrátili. Současně doplnila, že pracuje s "původními plány bývalého vedení, kterým dala své pilíře".     "Za současných podmínek nemůžeme jako členové pracovních skupin očekávat, že vzdělávací politika povede k maximálnímu úspěchu každého jednotlivce při naplňování jeho individuálních vzdělávacích potřeb ve školách hlavního vzdělávacího proudu," stojí v dopise, který má ČTK k dispozici a pod který se podepsalo na 50 odborníků na lidskoprávní problematiku například z organizací Amnesty International, Člověk v tísni, Agentury pro sociální začleňování a některých univerzit a neziskových spolků.   Podle podepsaných odborníků se "pod stávajícím vedením ministerstva školství inkluzivní vzdělávání stále zřetelněji stává pouhou rétorikou". Kvůli segregaci dětí do zvláštních škol přitom sklízí Česko mezinárodní kritiku.   Právě na základě rozsudku Evropského soudu pro lidská práva z roku 2007, podle kterého Česko porušilo právo na vzdělání u 18 romských dětí tím, že je neoprávněně zařadilo do zvláštních škol, vytvořilo ministerstvo plán integrace. Do čtyř měsíců má také Česká republika podat první zprávu Výboru OSN pro práva zdravotně postižených o tom, jak dodržuje práva těchto lidí. Podle odborníků přitom zpráva jistě vezme v potaz jejich kritiku a je prý možné, že Česká republika bude znovu souzena mezinárodními orgány.   Skupina čítající více než stovku expertů byla ustavena na jaře loňského roku, měla připravit kroky k naplňování čerstvě schváleného NAPIV. Za Dobešova působení se však skupina sešla jen jednou. Ministr navíc rozpustil odbor, který připravoval plán začleňování problémových dětí do běžných škol. Dobeš se už dříve hájil tím, že konkrétní výsledky se za tak krátký čas nemohly projevit.   V praktických, dříve zvláštních školách končí na 30 procent malých Romů, často jen kvůli špatnému sociálnímu zázemí. Podle NAPIV by mělo na základních školách přibýt asistentů pedagoga. Měl by se také nastavit systém, který by jasně definoval, na jaké pomůcky a podporu má dítě právo v souvislosti se stupněm jeho postižení. Učitelé by se také měli více vzdělávat, aby zvládli náročnou práci s rozmanitým kolektivem.   ktp rot    