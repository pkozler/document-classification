 Insolvenční správce chce Sazce znovu omezit nakládání s majetkem  Praha 2. května (ČTK) - Insolvenční správce loterijní společnosti Sazka Josef Cupka navrhl, aby Městský soud v Praze co nejdříve obnovil omezení pro nakládání s majetkem Sazky. Má se tak podle Cupky zabránit možnému poškození věřitelů ze strany dlužníka. Vyplývá to z informací v insolvenčním rejstříku. Sazka je v úpadku od konce března.   Vrchní soud v Praze v pátek zrušil opatření městského soudu, podle něhož Sazka mohla nakládat s majetkem nad 500.000 korun jen se souhlasem nuceného správce. Cupka dnes navrhl, aby městský soud vydal předběžné opatření, kterým Sazce uloží omezení ve stejném rozsahu.   Podle Cupky má vedení Sazky primární starost o to, aby si mohlo ve firmě dělat, co chce a co potřebuje. Jeho snahou je zvýhodňovat některé věřitele a současně poškozovat majetkovou podstatu oslabováním pozice Sazky na trhu číselných loterií, uvedl. Vedení Sazky podle Cupky chce "tím usnadnit vstup na tento trh společnosti Fortuna, jež je součástí skupiny Penta Investments". Základní motivací generálního ředitele Sazky Aleše Hušáka je bojovat s velkými věřiteli a činit úkony k jejich škodě, napsal Cupka soudu.   Správce též poukázal na to, že Sazka v minulosti porušovala ustanovení insolvenčního zákona. Nesplnila například povinnost podat na sebe insolvenční návrh bez zbytečného odkladu poté, "co se dozvěděla nebo při náležité pečlivosti měla dozvědět o úpadku".   Městský soud rozhodl o opatření 9. března právě na žádost Cupky, tehdy předběžného insolvenčního správce, kterému se nelíbilo, že představenstvo Sazky předtím schválilo dvě smlouvy se společností Gladiolus, kterou založili zájemci o Sazku Penta a E-Invest. Na základě první smlouvy měla údajně Sazka čerpat úvěr přibližně 2,5 miliardy korun poskytnutý společností Gladiolus, který měl být zajištěn majetkem Sazky. Druhá smlouva měla zřídit nový orgán, takzvaný řídící výbor, který by měl udílet pokyny představenstvu Sazky.   Městský soud tehdy uvedl, že kroky Sazky byly "flagrantním porušením závazných ustanovení insolvenčního zákona" a proto "bez nejmenších pochyb nařídil předběžné opatření". Cupka tehdy k oběma smlouvám uvedl, že postup Sazky je "v příkrém rozporu" s ustanovením insolvenčního zákona. Podle Vrchního soudu však insolvenční soud pochybil v tom, že nehodnotil obsah návrhů úvěrové smlouvy a smlouvy o spolupráci. Sazka rozhodnutí vrchního soudu přivítala.   Firma E-Invest dnes navrhla zprostit insolvenčního správce Cupku funkce. Poukazuje například na jeho vazby se společností KKCG podnikatele Karla Komárka. Poukázal i na to, že na Cupkův majetek byla nařízena exekuce. Cupka k tomu však uvedl, že události zmíněné E-Investem nemají žádný vliv na jeho schopnost přezkoumat pohledávky Sazky a vykonávat funkci.   O Sazku dosud bojovala dvě uskupení investorů. Prvním zájemcem byly finanční skupiny PPF a KKCG, druhým spojení firem Penta a E-Invest, jejichž nabídku podporuje šéf Sazky Hušák. Současně se věřitelé Sazky snaží zajistit si co nejsilnější pozici ve věřitelském výboru, který bude mít zásadní význam pro budoucnost Sazky. Při první schůzi věřitelů 26. května bude mít největší slovo věřitel s největším procentem pohledávek.   Sazka se do insolvence dostala kvůli problémům se splácením výstavby pražské multifunkční haly O2 arena. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   dvd fsl fd dvd  