 Ruské dodávky ropy běloruským rafineriím zastaveny, dál proudí  Upravili jsme a rozšířili o další informace v celém textu.   --------------------    Moskva/Minsk 11. ledna (ČTK) - Dodávky ruské ropy do běloruských rafinerií se dnes zastavily, den poté, co Minsk oznámil zvýšení sazby za tranzit ruské ropy. Podle obchodníků však dodávky ropy do Evropy ropovodem Družba do Polska a Německa narušeny nejsou. Obě strany si také pospíšily s ujištěním, že jde jen o technické problémy a že se zvýšením tarifů za přepravu to nesouvisí.   Vztahy mezi Ruskem a Běloruskem se v poslední době zhoršovaly. Analytici upozorňují, že snadné prosincové znovuzvolení běloruského prezidenta Alexandra Lukašenka může vést Minsk k asertivnějšímu postoji vůči Moskvě.   Běloruský státní ropný podnik Belněftěchim oznámil, že dodávky ruské ropy byly přerušeny, avšak Minsk nadále pokračuje v jednáních o cenách s ruskými ropnými společnostmi. Běloruské ministerstvo hospodářství v pondělí uvedlo, že od 1. února zvýší "kvůli změně v ekonomických podmínkách ruských dodávek" sazbu za tranzit ruské ropy do Evropy o 12,5 procenta z nynějších 1,64 dolaru za přepravu jedné tuny ropy na vzdálenost sto kilometrů.   Mluvčí ruského ropovodného monopolu Transněfť uvedl, že firma zastavení dodávek nenařídila. "To není naše záležitost, to je záležitost obchodníků s ropou," řekl agentuře Reuters mluvčí Igor Djomin. Dodal, že zastavení dodávek nijak nesouvisí se zvýšením běloruských sazeb za tranzit a že Transněfť se na zvýšení sazeb dohodl už na jednání na konci prosince.   Spory o ceny ropy a sazby za tranzit mezi Ruskem na jedné straně a Běloruskem a Ukrajinou na druhé vedly v minulosti k výpadkům dodávek ruského plynu a ropy do zemí Evropské unie. Přes Bělorusko směřuje na západ asi 40 milionů tun ropy ročně.   Bělorusko je velmi závislé na levné ropě a plynu z Ruska a příjmech z tranzitu ropy. Přes území Běloruska vede ropovod Družba, který severní větví pokračuje do Polska a Německa. Jižní větev vede na Ukrajinu, Slovensko, do Maďarska a České republiky. Družba přepravuje asi třetinu ruské ropy, která směřuje do Evropy.   hp irl mha  