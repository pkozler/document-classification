 Rok 2010 byl podle amerických vědců nejteplejší v měřené historii  Doplnili jsme podrobnosti v odstavcích 4-7.   --------------------    Washington 12. ledna (ČTK) - Rok 2010 byl podle amerického Národního úřadu pro oceány a ovzduší (NOAA) celosvětově nejteplejším od roku 1880, kdy se započalo s měřením. Teploty povrchu pevniny a oceánů byly loni o 0,62 stupně Celsia nad průměrem 20. století a vyrovnaly tak rekord z roku 2005, informovala vládní agentura NOAA na svých internetových stránkách.   Teploty povrchu pevniny byly loni nejvyšší v zaznamenané historii, když o jeden stupeň Celsia překročily průměr 20. století. Teploty povrchu oceánů byly doposud třetí nejvyšší, průměr minulého století překonaly o 0,49 stupně Celsia.   Podle vědců z Národního centra klimatických údajů (NCDC), které je součástí NOAA, byl rok 2010 již 34. v řadě, kdy celosvětové teploty překročily průměr 20. století. Nepadaly jen celosvětové teplotní rekordy, překonáno bylo také nejvyšší dosud zaznamenané množství srážek.   Vysoký byl i počet silných bouří (19) a hurikánů (12) v Atlantickém oceánu, což představuje třetí, respektive druhé nejvyšší doposud zaznamenané množství. Naproti tomu sezona hurikánů v Tichém oceánu byla nejklidnější od poloviny 60. let 20. století, kdy odborníci začali používat satelitní technologie k jejich pozorování.   Teplotní změny se neprojevily všude stejně. Například Kanada zažila loni nejteplejší rok své měřené historie, když teploty stouply o tři stupně Celsia nad dlouhodobý průměr. Naopak o poznání chladněji než v běžných letech bylo v roce 2010 na Sibiři, v částech Spojených států nebo v australském vnitrozemí.   Podle agentury Reuters dnes zveřejněné výsledky měření mohou přispět k obavám z většího množství bouří a záplav, které s sebou nesou klimatické změny. Loni jich byla celá řada: ničivé povodně zasáhly Pákistán, Čínu, Kolumbii a na přelomu roku i Austrálii. Vlna mimořádných veder zasáhla například Rusko, které také postihly rozsáhlé požáry.   Zpráva NOAA je první letošní analýzou celosvětových teplot v roce 2010. Již tento týden by svou zprávu mohl zveřejnit americký Národní úřad pro letectví a vesmír (NASA). Do konce ledna by další zprávy měly publikovat i meteorologové v Británii a jejich kolegové ze Světové meteorologické organizace (WMO).   mtw šeb  