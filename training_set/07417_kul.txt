 Na jeviště libereckého divadla se v pátek vrátí Romeo a Julie  --------------------    Ke zpravodajství: FOTO/aktuality; AUDIO   --------------------    Liberec 20. ledna (ČTK) - Návratem k původnímu Shakespearovu pojetí bude inscenace Romea a Julie, kterou v pátek v premiéře uvede soubor divadla F. X. Šaldy v Liberci. Světoznámá tragédie se na liberecké jeviště vrací po téměř dvou desítkách let. Divadlo o ní uvažovalo delší čas. Teprve nyní ale má vhodné představitele pro obě titulní role, řekl ČTK šéf činohry Vít Vencl, který s libereckými herci první premiéru letošního kalendářního roku nastudoval.   Nesmrtelná hra o milencích z Verony je stále nesmírně populární a v divadle či ve filmu se dočkala už bezpočtu zpracování. Její hrdinové se v povědomí diváků stali symbolem čisté lásky, takový obraz se ovšem podle Vencla pojetí hry anglického dramatika vzdaluje.   "Vrátili jsme se k základu, který je na jednu stranu mnohem veselejší, což bude pro lidi překvapivé, zároveň ale mnohem drsnější a tragičtější," nastínil režisér, který zvolil i odpovídající překlad od Jiřího Joska. Josek v něm totiž obě stránky hry, komickou i tragickou, podle Vencla uvádí do rovnováhy. "Hru překládá v duchu, jak ji Shakespeare napsal," dodal režisér. Příběh lásky dvou mladých lidí odehrávající se na pozadí sporu rodin Monteků a Kapuletů dramatik napsal v samém závěru 16. století.   Libereckým divákům se v titulních úlohách představí nejmladší členové činohry Šaldova divadla - Tomáš Váhala a Karolína Baranová. Dále režisér obsadil například Štěpánku Prýmkovou coby Juliinu matku, Tomáše Impseila jako Mercuzia nebo Michaelu Lohniskou, Václava Helšuse a Martina Polácha. Scénu připravil Michal Syrový.   "Hra vzdoruje času díky zvláštní konstelaci, která dokáže pokaždé znovu diváka zasáhnout. Kdyby kvůli ničemu jinému, tak kvůli tomuto zvláštnímu okamžiku stojí za to přijít," dodal Vencl.   Premiéra se uskuteční v pátek v 19:00. Další příležitost hru vidět budou mít návštěvníci libereckého divadla hned následující den.   jem hš  