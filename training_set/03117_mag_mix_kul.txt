 Tyler vzpomíná na drogové úlety, utratil za ně stovky milionů  --------------------    Ke zpravodajství: FOTO ve Fotobance  ID foto:  F201104280028301 ,  F201104050216701 ,  F201104030190001    --------------------    New York 2. května (ČTK) - Velmi otevřené a mnoha sprostými slovy prošpikované jsou prý paměti zpěváka skupiny Aerosmith Stevena Tylera, v nichž třiašedesátiletý rocker vzpomíná na život prožitý v "nejdekadentnější, nejnemravnější a nejvíce sexy kapely" v Americe. Přiznává v nich, že za drogy a alkohol utratil v přepočtu více než 300 milionů korun. Kniha Does the Noise in My Head Bother You? (Otravuje vás rámus v mojí hlavě?) se objeví na pultech zahraničních knihkupectví příští týden, píše dnes agentura AP.     Tyler probírá například výpadek paměti, který zažil během koncertu v roce 1978, nebo návštěvu Bílého domu v den, kdy byl tehdejší prezident Bill Clinton obviněn kvůli křivé výpovědi během aféry se stážistkou Monikou Lewinskou. Na přetřes přijde také bizarní víkend strávený s kytaristou slavných Rolling Stones Keithem Richardsem ve starém domě zpěváka Binga Crosbyho na Long Islandu, kde všichni byli "až po uši sjetí" kokainem. "Šňupat nebo nešňupat? To nebyla dokonce ani otázka," parafrázuje Tyler po svém Shakespeara.   V knize také uvádí, že ho náklonnost k drogám a alkoholu přišla téměř na 12 milionů liber (asi 325 milionů Kč). Hrnek plný kokainu ukrytý v bicích měl prý během vystoupení stále k dispozici. V roce 1983 byl prý dokonce finančně téměř na dně. "Prošňupal jsem svoje porsche, prošňupal jsem svoje letadlo - všechno se ztratilo v drogách a alkoholu," cituje Tylera britský bulvární deník The Sun.   Jeho životní pouť prý byla tak šílená, že si není jistý ani tím, kolikrát byl zatčený. Setkání s Paulem McCartneyem a jeho ženou Lindou, za nimiž zašel spolu s modelkou Bebe Buellovou, matkou Tylerovy dcery Liv, do zákulisí během exBeatlova koncertu, si ale pamatuje velmi dobře. Bebe a Linda si prý tehdy napadly moc do oka a počastovaly se dosti nelichotivými jmény, aby se nakonec popraly na podlaze. Oba muži ale byli v pohodě. "Chlape, mám rád tvojí hudbu," pochválil prý Tylera Paul McCartney.   Jméno populární kapely prý vymyslel bubeník Joey Kramer, vysvětluje zpěvák v memoárech. Původně uvažovali nad názvy Stit Jane (Štětka Jane), nebo Hookers (Děvky), což měl být Tylerův vlastní nápad. Kramer ale zmínil Arrowsmith, což prý rozhodně nemělo nic společného s románem spisovatele Sinclaira Lewise. Po pravopisné úpravě vznikl název Aerosmith. "To jméno připomínalo vesmír - aerodynamiku, rychlost Mach II, zvukovou bariéru," uvádí.   Tyler také popisuje, jak vznikaly největší hity jako Dream On, napsaný v hotelu Hilton poblíž letiště v Bostonu, nebo Sweet Emotion. Inspiroval se prý "vztekem a žárlivostí" na kytaristu Joea Perryho, jenž odešel od kapely, aby mohl žít se svou přítelkyní. Píseň Walk This Way zase zčásti inspirovala hororová komedie Mladý Frankenstein režiséra Mela Brookse a známá hláška pronesená hercem Martym Feldmanem.   Se 150 miliony prodaných desek jsou Aerosmith nejprodávanější americkou rockovou skupinou, také drží rekord v počtu zlatých a platinových alb. V roce 2001 byla skupina uvedena do Rokenrolové síně slávy a písně Dream On a Toys In The Attic byly zařazeny na seznam 500 skladeb, které formovaly rock. Aerosmith získali řadu ocenění včetně čtyř Grammy.   V Praze Aerosmith koncertovali naposledy před rokem, předtím v letech 1994 a 1997, v roce 1994 zahráli i v Ostravě.   phg jnd  