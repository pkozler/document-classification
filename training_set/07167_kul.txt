 Ředitel Národního divadla Ondřej Černý jmenuje nového šéfa opery  --------------------    Ke zpravodajství: FOTO/aktuality   --------------------    Praha 27. ledna (ČTK) - Ředitel Národního divadla v Praze Ondřej Černý projedná 11. února s radou české první scény návrh na jmenování slovinského režiséra a scénografa Roka Rappla, uměleckým jménem Rocc, šéfem opery. Funkce by se měl ujmout 1. ledna 2012. ČTK to dnes oznámil mluvčí opery Juraj Gerbery.   Současný šéf opery Národního divadla Jiří Heřman zůstane v uměleckém vedení i po tomto datu až do konce sezony 2011/2012, a to jako zástupce šéfa opery. Podle vedení české první scény tak bude garantováno dokončení sezony podle dramaturgického plánu, který Heřman připravil.   "Na ukončení mého působení jsme se s ředitelem Černým dohodli v souvislosti s očekávaným spojením opery Národního divadla a Státní opery Praha. Nejsem přesvědčen, že reorganizaci lze zrealizovat v krátkém časovém horizontu bez dopadu na uměleckou úroveň," komentoval to Heřman v tiskové zprávě.   "Nabídku ředitele Národního divadla vést operu přijímám s nadšením a s veškerou zodpovědností. Bude mi ctí podílet se na uměleckém vývoji předního evropského operního domu," uvedl Rocc, který je v současné době šéfem uměleckého souboru brněnské Janáčkovy opery.   Rocc vystudoval na brněnské JAMU operní režii, postgraduálně scénografii v Curychu a v Offenbachu nad Mohanem. V sezoně 2007/2008 působil jako dramaturg Opery Slovinského národního divadla v Mariboru a v sezoně 2008/2009 jako zástupce uměleckého šéfa Janáčkovy opery Národního divadla Brno.   Uměleckým šéfem Janáčkovy opery Národního divadla Brno je Rocc od 1. ledna loňského roku. Na podzim 2010 hostoval jako režisér v Národním divadle moravskoslezském v Ostravě, kde nastudoval pro společné představení operní díla dvou světových českých skladatelů - Šárku Leoše Janáčka a zároveň Ariadnu Bohuslava Martinů. Připravil také scénografii inscenace.   bor rot  