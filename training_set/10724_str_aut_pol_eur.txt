 Brusel prověří výrobce nákladních aut, bojí se kartelových dohod  Doplnili jsme podrobnosti o prošetřovaných firmách v 1. a 3. odstavci.   --------------------    Brusel 18. ledna (ČTK) - Experti Evropské komise dnes zahájili nehlášené razie u výrobců nákladních aut. Podle prohlášení rozeslaného novinářům zamířili na kontroly v několika zemích. Jména zemí ani názvy firem ale Brusel neupřesnil. Podle agentury Reuters jsou nicméně vyšetřováni největší světoví výrobci nákladních automobilů, například německý Daimler a švédské Volvo.   Komise se domnívá se, že dotčené společnosti mohly porušovat antimonopolní pravidla EU zakazující kartelové dohody a zneužívání dominantního postavení na trhu. K expertům komise, která v "sedmadvacítce" dohlíží na dodržování unijních pravidel, se připojili i odborníci z národních antimonopolních institucí.   Společnosti Daimler a Volvo potvrdily, že patří mezi vyšetřované podniky. Totéž učinili i někteří další výrobci, například švédská Scania či německý MAN.   Komise podotkla, že jen samotný fakt, že se někde uskuteční inspekce, ještě neznamená, že daná firma porušila unijní normy. Podotkla také, že není stanoven žádný termín, do něhož je třeba šetření dokončit a dát na stůl závěry.   pkt vju pmh jw  