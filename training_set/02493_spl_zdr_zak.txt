 Záchranáři letos ošetřili v horách v Libereckém kraji 102 lyžařů  Liberec 24. ledna (ČTK) - Ke 102 zraněným lyžařům vyjížděli od začátku roku do neděle záchranáři do rekreačních středisek v Libereckém kraji. U zatím nejvíce zraněných rekreantů, a to deseti, zasahovali v neděli. ČTK o tom dnes informovala mluvčí liberecké krajské záchranné služby Lenka Markovičová. Během celého víkendu se na horách v Libereckém kraji zranilo 18 lidí.   Podle ředitele krajských záchranářů Stanislava Mackovíka si vážné následky odnášejí lyžaři, kteří se zranili při vzájemných srážkách. Od Nového roku jich záchranáři ošetřili už 11. "Neříkám, že je četnost proti minulým zimám výrazně vyšší, ale určitě se nezmenšuje. Mám dokonce pocit, že důsledky jsou horší," řekl ČTK Mackovík.   Vážný úraz při střetu s jiným lyžařem v sobotu v Albrechticích v Jizerských horách utrpěl osmiletý chlapec. Dítě, pro které musel letět vrtulník, si zlomilo stehenní kost. Podobná událost se v tentýž den odehrála v krkonošských Vítkovicích, kde skončila v péči zdravotníků pětadvacetiletá lyžařka. Narazil do ní snowboardista.   Podle Mackovíka je jediným možným řešením opatrnost a jízda s rozumem, což platí nejen pro děti, ale i pro dospělé. Při střetu ve velké rychlosti sice hlavu lyžaře či snowboardisty ochrání přilba, pro nohy nebo ruce ale nic takového neplatí. "Končetiny jsou při nárazu vystaveny velké námaze," dodal Mackovík.   V průměru záchranáři v Libereckém kraji vyjíždějí ke třem až čtyřem zraněným lyžařům za den.   jem snm  