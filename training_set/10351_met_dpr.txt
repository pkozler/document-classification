 V zamrzlém Ochotském moři skončila záchranná operace  Moskva 31. ledna (ČTK) - Po měsíčním boji s dva metry silným ledem ruské ledoborce vyprostily ze zimního zajetí poslední plavidlo, které uvízlo v Ochotském moři na Dálném východě. Rybářská loď Sodružestvo, kterou koncem prosince spolu se sedmi dalšími ruskými plavidly uvěznil ledový krunýř, v neděli vyplula na volné moře.   Na pomoc zablokovaným lodím vyslalo ruské námořnictvo výkonné ledoborce Magadan, Admiral Makarov a Krasin, z nichž první ovšem nejprve sám v zajetí ledu uvízl. Komplikovaná operace podle ruských médií nijak neohrožovala posádku uvězených lodí na životech, protože námořníci měli dostatečné zásoby vody, léčiv i potravin.   V ledu Ochotského moře loni 30. prosince původně uvízly tři lodě s více než 400 lidmi na palubě. Počátkem ledna tuto flotilu doplnily další lodě a počet "zajatých" námořníků stoupl na 600.   Pěti plavidlům se posléze podařilo osvobodit se vlastními silami, pětici dalších musely zachraňovat ledoborce, a to i za pomoci vrtulníku, který pomáhal vybrat nejvhodnější trasu pro plavbu.   jas mik  