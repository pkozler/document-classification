 Aš novou školku stavět nebude, dočasně ale musí děti odmítat  Aš (Chebsko) 10. května (ČTK) - Město Aš ustoupilo od záměru vybudovat rekonstrukcí některého z městských objektů novou mateřskou školu. Kvůli převisu zájmu o stávající školky ale bude muset dočasně odmítat děti z okolních obcí. Převis poptávky by ale měl být jen přechodný, řekl dnes novinářům starosta Dalibor Blažek (nez.).   V Aši funguje pět mateřských škol. Jejich kapacita ale v posledních letech nestačí na pokrytí zájmu o umístění dětí. Letos se k zápisu do školek dostavilo 221 dětí, volných míst bylo ale jen 121. "Jenže 67 dětí se přihlásilo pro jistotu do dvou i více školek," upřesnil Blažek.   Podle statistik ale je rostoucí počet dětí v Aši jen přechodným jevem, který pomine. Město ale muselo zavést přísnější pravidla pro přijímání dětí do školek. "Přednost dostanou děti rodičů z Aše a jeho katastrálních území. Děti z okolních obcí musíme odmítnout. Odmítli jsme i děti rodičů, kteří jsou bez práce nebo na mateřské dovolené, a mohou se o děti postarat. Nebudeme také přijímat děti mladší tří let," uvedl Blažek.   Opatřeními se podařilo vyhovět žádostem rodičů z Aše, kromě devíti dětí, jejichž rodiče jsou bez zaměstnání. V rezervě si město nechalo jen osm míst pro děti v předškolním věku, které mohou být výjimečně i z okolních obcí.   Podle Blažka by omezení pro přijímání dětí do školek měla trvat ještě v příštím roce, poté by se už počet dětí, které se do školek hlásí, měl snižovat. Rekonstrukce některého z městských objektů na novou školku se tak odkládá. Město tím ušetří zhruba deset až 12 milionů korun, které by rekonstrukce stála.   Pavel Peňás snm  