 Nejčastějšími jmény loni narozených dětí v Plzni je Eliška a Jan  Plzeň 5. ledna (ČTK) - Eliška a Jan jsou nejčastějšími jmény, která dali loni rodiče dětem narozeným v Plzni. Matrika na centrálním plzeňském obvodu zapsala loni 4183 narozených dětí, z toho 2139 chlapců a 2044 dívek. O rok dříve se v Plzni narodilo 4220 dětí, z toho bylo 2172 chlapců. Jsou to děti, které přišly na svět v plzeňských porodnicích, ne všechny ale mají trvalé bydliště ve městě. Celkem 41 procent dětí se loni narodilo mimo manželství, řekl dnes ČTK starosta centrálního obvodu Jiří Strobach (ODS).   "Eliška poprvé předstihla v žebříčku nejoblíbenějších dívčích jmen Terezku, která se v čele držela nepřetržitě několik let. Jméno Eliška loni dostalo 105 děvčat, jméno Jan 142 chlapců," doplnil starosta. Další jména v pořadí oblíbenosti byla loni v Plzni Tereza (98 dětí) a Anna (87), u chlapců Jakub (126) a Tomáš (101). Jméno Eliška, ale v mezinárodní podobě Ella, má podle Strobacha také asi nejslavnější loňské plzeňské miminko. Je jím dcera jezdce Formule 1 Miky Häkkinena, která se narodila v porodnici fakultní nemocnice na konci listopadu.   Plzeňská nejoblíbenější jména kopírují i celostátní údaje, v nichž se nejčastěji objevují pro novorozené děti jména Tereza, Anna a Eliška a Jan, Jakub a Tomáš.   Na území Plzně loni zemřelo 2894 lidí, v tomto čísle jsou zahrnuty i úmrtí mimoplzeňských občanů, kteří zemřeli v nemocnicích ve městě. V roce 2009 zemřelo 2911 lidí. Matrika zaznamenala v roce 2010 také 698 nově uzavřených manželství, o čtyři víc než v předchozím roce. Registrované partnerství uzavřelo v Plzni devět párů, o dva méně než v roce 2009. Dva páry byly loni ženské a sedm mužských, v předchozím roce bylo rovněž sedm mužských a čtyři ženské páry.     Nejčastěji dávaná dívčí a chlapecká jména v Plzni:     rok    dívky  chlapci     2004  Tereza, Kateřina, Adéla  Jan, Tomáš, Lukáš     2005  Tereza, Nikola, Natálie  Jan, Jakub, Lukáš     2006  Tereza, Kateřina, Eliška  Jan, Jakub, Matěj     2007  Tereza, Adéla, Natálie  Jan, Jakub, Tomáš     2008  Tereza, Natálie, Eliška  Jan, Jakub, Tomáš     2009  Tereza, Eliška, Anna  Jan, Jakub, Tomáš     2010  Eliška, Tereza, Anna  Jan, Jakub, Tomáš     Zdroj: Úřad městského obvodu Plzeň 3     Lada Pešková dr  