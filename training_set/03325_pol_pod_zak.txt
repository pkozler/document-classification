 Před 35 lety komunisté oznámili návrat agenta Minaříka  --------------------    Ke zpravodajství: FOTO ve Fotobance   --------------------    Praha 27. ledna (ČTK) - Před 35 lety, 28. ledna 1976, způsobily sdělovací prostředky tehdejšího Československa rozruch a do tehdejší normalizační šedi přinesly vděčné téma rozhovorů. Bezprecedentně tenkrát oznámily návrat důstojníka rozvědky Pavla Minaříka ze zahraničí, kde působil jako agent v prostředí československé emigrace. O den později vystoupil Minařík se svým příběhem na tiskové konferenci a před televizní kamerami odhalil "prohnilou tvář stanice Rádia Svobodná Evropa i celé emigrace".   Obličej tehdy třicetiletého agenta se dostal na titulní strany novin a televizních obrazovek celého komunistického bloku. "Byl jsem snad jediným zpravodajcem v historii, který byl tímto způsobem dekonspirován," řekl později Minařík, který byl komunistickým režimem oslavován jako hrdina.   Ačkoliv se komunisté snažili z Minaříkova příběhu vytěžit propagandistické maximum, přinejmenším jedna okolnost měla zůstat veřejnosti skryta. Šlo o plán nerealizované akce s krycím názvem Panel, v němž Minařík navrhoval odpálit v mnichovské budově Rádia Svobodná Evropa několik náloží. V roce 1991 byl kvůli tomu obviněn z přípravy trestného činu obecného ohrožení. První rozsudek, čtyři roky nepodmíněně, padl v září 1993. Proti verdiktu se Minařík odvolal a kauza byla v roce 2007 Nejvyšším soudem definitivně ukončena v Minaříkův prospěch.   Vězení se mu však vyhnout nepodařilo. Loni byl na šest let odsouzen za pokus o pojišťovací podvod spáchaný v roce 1996. Letos v prosinci Nejvyšší soud rozsudek zrušil, Minařík na nový verdikt počká na svobodě.   sat ped  