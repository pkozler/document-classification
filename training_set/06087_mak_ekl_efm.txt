 PPF Advisory odstoupila ze soutěže o obří ekologickou zakázku  Praha 21. ledna (ČTK) - Konsorcium PPF Advisory odstoupilo ze soutěže o zakázku v hodnotě desítek miliard korun na likvidaci ekologických škod. PPF Advisory svůj krok zdůvodnila údajnou politizací tendru. Vyplývá to z dopisu PPF ministrovi financí, jehož znění má ČTK k dispozici. Ministerstvo financí (MF) rozhodnutí společnosti vzalo na vědomí.   Ministerstvo loni skupinu podnikatele Petra Kellnera z výběrového řízení už podruhé vyloučilo. PPF poté napadla znalecké posudky, které ji ze soutěže vyřadily, a Úřadu pro ochranu hospodářské soutěže (ÚOHS) předložila svůj vlastní posudek, ve kterém vyvracela námitky, které k přihlášce konsorcia měly MF i ÚOHS.   "Zejména v posledních měsících se téměř vše kolem soutěže stává výbušným politickým tématem," uvádí v dopise adresovaném ministrovi financí Miroslavu Kalouskovi jeden z hlavních akcionářů PPF Jiří Šmejc. Z původně čistě technického řešení na likvidaci ekologických zátěží se podle něj postupně stalo politikum. "Zakázka se stala předmětem politických sporů a je veřejně zpochybňována i některými členy Vlády ČR," píše Šmejc.     "Ministerstvo financí oznámení PPF přijalo a bere jej na vědomí," řekl dnes ČTK mluvčí ministerstva Ondřej Jakob. "Předpokládám, že soutěž bude standardně pokračovat a vláda buď přijme, nebo nepřijme nejnižší cenovou nabídku," dodal.   Hodnota garancí za neodstraněné ekologické závazky státu, které vznikly před rokem 1992, je asi 114 miliard korun. Podle informací tisku však Česká inspekce životního prostředí dokončila detailní průzkum tří stovek znečištěných lokalit a vyčíslila cenu sanací jen na 40 až 50 miliard korun. Server Aktuálně.cz nedávno uvedl, že by stát za obří zakázku na odstranění starých ekologických škod mohl zaplatit dokonce pouze mezi 25,3 až 31,7 miliardy korun. Server se přitom odvolal na důvěrný dokument ministerstva životního prostředí.   Do ekologického tendru se původně přihlásilo šest uchazečů, ministerstvo v prvním kole tři z nich vyřadilo. Mezi uchazeči tak zůstaly společnosti Geosan Group, Marius Pedersen Engineering a společnost Environmental Services ze skupiny J&amp;T.   Jak však napsala letos 14. ledna Mladá fronta Dnes, vláda zřejmě obří zakázku na likvidaci starých ekologických škod zruší. Deníku to anonymně potvrdili vládní zdroje z ODS, Věcí veřejných i významní členové TOP 09. Zakázka, vyhlášená v roce 2008, se stala jedním z hlavních sporů ve vládní koalici, rozepře podle listu panovaly zejména mezi premiérem Petrem Nečasem (ODS) a ministrem financí Miroslavem Kalouskem (TOP 09), který ekotendr hájil. Podle MfD vláda tak zřejmě jen otevře obálky s nabídkami, a pak tendr zruší. Kritici soutěže tvrdí, že zakázka je předražená a může připravit stát o desítky miliard korun.   dnv vju  