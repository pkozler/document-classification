 K. Vary dokončily lázeňský statut, řeší hluk i reklamy ve městě  Karlovy Vary 8. června (ČTK) - Karlovy Vary mají k dispozici po několika letech příprav definitivní verzi nového lázeňského statutu. Má vstoupit v platnost ještě letos poté, co bude schválen vládou jako její nařízení. Nová pravidla upravující veškeré dění ve vymezené lázeňské zóně nahradí zastaralý dokument, jenž vznikl v roce 1956. Nový statut bude mimo jiného řešit i hluk vznikající při některých pracích a umístění velkoplošných reklam. ČTK to dnes oznámil primátorův náměstek Jiří Klsák (KOA).   Přestože byl původní statut několikrát novelizován, bylo to podle Klsáka spíše ke škodě věci a vznikl zmatečný dokument, který nikdo nedodržoval. V novém statutu je pamatováno také na vymáhání jeho plnění v podobě finančních sankcí, které lze ukládat za různé prohřešky i opakovaně. Dokument definuje přesně rozsah lázeňského území v Karlových Varech. Vůbec poprvé se objevují určitá základní regulační opatření, která ovlivní budoucí výstavbu v centru lázní, poznamenal náměstek.   Klsák odhaduje, že lázeňský statut by mohl být schválen nejdéle do dvou až tří měsíců. Prošel náročným připomínkovým řízením, během něhož putoval mezi karlovarským magistrátem a různými ministerstvy. Podle náměstka například zamezí umisťování velkoplošných reklam, ať už v českém nebo jakémkoliv jiném jazyce v lázeňské zóně. Přesně určuje i hodiny a dny, kdy lze v této části Karlových Varů provádět hlučné práce. "V sobotu to bude nejdéle do 18:00, v neděli nejsou vůbec povoleny," konstatoval.   Statut může určovat například to, jak se mají lidé chovat na kolonádách a v lázeňské zóně. V podstatě nahradí některé závazné vyhlášky, jež muselo město po nařízení ministerstva vnitra zrušit. Účelem statutu je stanovení režimu ochrany lázeňského místa a zachování jeho charakteru. Jednu z původních verzí nového statutu schválilo zastupitelstvo města v roce 2005.   Karlovy Vary usilují v současnosti rovněž o zvýšení lázeňského poplatku na dvojnásobek. Nyní pacienti za den pobytu v tuzemských lázních platí 15 korun. Změnu zákona o místních poplatcích od příštího roku přislíbil ministr financí Miroslav Kalousek. Podle něj by poplatek 30 korun byl strop a přesnou sazbu by si určila radnice každého lázeňského města. Lázeňské firmy ovšem zvýšení poplatku považují za kontraproduktivní.   vlm mol  