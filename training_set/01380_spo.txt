 Tenistka Clijstersová letos asi odehraje poslední celou sezonu  Melbourne 28. ledna (ČTK) - Letošní rok je pro Kim Clijstersovou velmi pravděpodobně poslední kompletní sezonou na okruhu WTA. Belgická tenistka to prohlásila před sobotním finále Australian Open, ve kterém bude její soupeřkou Číňanka Li Na.   Novináři se Clijstersové na tiskové konferenci před finálovým utkáním zeptali, jestli sobotní zápas může být jejím posledním na Australian Open v kariéře. "Ano, je to tak," odpověděla sedmadvacetiletá Belgičanka. "Vím, že tohle je nejspíš poslední kompletní sezona na okruhu," konstatovala Belgičanka.   Clijstersová původně předloni ukončila kariéru, po dvouapůlroční pauze, během které se vdala a porodila dceru, se však na kurty vrátila. Po pauze vyhrála celkem pět titulů včetně posledních dvou US Open.   pam gi  