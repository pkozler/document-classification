 Školy v jižních Čechách pobyty v přírodě příliš nevyužívají  České Budějovice 8. května (ČTK) - Zájem jihočeských škol o pobyty v přírodě stále klesá. Důvodem je fakt, že v regionu se nenachází prakticky žádné průmyslové město a také to, že rodičům se někdy zdají náklady na týdenní pobyty v přírodě vysoké. Vyplývá to z vyjádření zástupců škol.   Českobudějovická základní škola v Bezdrevské ulici nemá ozdravné pobyty v přírodě v celkové koncepci. Podle jejího ředitele Pravoslava Němečka proto vždy záleží na aktivitě jednotlivých tříd. "Většinou ale o školu v přírodě není zájem," uvedl. Prý se na tento pobyt ročně vydají tak dvě až tři třídy. Podle Němečka hrají velkou roli náklady. "Přece jenom ten týden stojí rodiče jednoho dítěte minimálně dva až tři tisíce. Proto si to asi řada z nich rozmyslí," uvedl Němeček.   Jiná českobudějovická škola Máj II pobyty v přírodě už před časem úplně zrušila. "Jsme blízko lesa, není důvod, abychom někam odjížděli," uvedla ředitelka školy Marie Nedvědová. Podle ní se školy v přírodě spíš týkají dětí z oblastí severních Čech nebo Ostravska. "Tam možná to ovzduší není tak ideální," řekla.   Školy z měst mimo České Budějovice pobyty v přírodě také nevyužívají. "Máme to pár kilometrů na Šumavu. Dá se říct, že jsme stále v přírodě, tak kam bychom jezdili?" řekla ředitelka strakonické ZŠ Považská Jaroslava Cháberová.   Podobný názor má také ředitel ZŠ T. G. Masaryka v Písku Jiří Kothánek. Podle něj žáci nemají potřebu, aby odjížděli na pobyty do přírody. "Jsme v čistém prostředí. My spíš preferujeme různé exkurze, teď jsme se například zaměřili na enviromentální program," řekl.   rek snm  