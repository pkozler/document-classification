 Inspekce zahájila v obchodech kontrolu zeleniny ze Španělska  Zprávu jsme doplnili v celém rozsahu.   --------------------    Praha 27. května (ČTK) - Česká Státní zemědělská a potravinářská inspekce (SZPI) zahájila v tuzemských obchodech kontrolu salátových okurek a namátkově i další zeleniny původem ze Španělska. Důvodem je smrtící střevní infekce, která vypukla v Německu a postupně se začala šířit do dalších zemí. Podle posledních zpráv nebyly kontaminované okurky dovezeny z Německa do ČR. ČTK o tom dnes informoval mluvčí SZPI Michal Spáčil.   "Vzhledem k závažnosti celé kauzy SZPI zahájila v rámci předběžné opatrnosti intenzivní monitoring předmětných potravin v obchodní síti. Zjistí-li inspekce takové produkty, provede odběr vzorků a následně jejich laboratorní analýzu," uvedl Spáčil. Kontrola je prováděna na celém území ČR.   Podle mluvčího většina velkých obchodních řetězců na našem území preventivně stahuje okurky ze Španělska ze svých provozů. "SZPI situaci u všech řetězců a velkoobchodů dále bedlivě sleduje a prověřuje," podotkl. Jakékoli důležité informace v souvislosti s tímto případem jsou standardně předávány systémem Rychlého varování pro potraviny a krmiva (RASFF). Potravinářská inspekce je podle mluvčího připravena v případě jakéhokoli ohrožení spotřebitelů v ČR okamžitě zasáhnout a informovat veřejnost.   Počet lidí nakažených průjmovou chorobou se v Německu vyšplhal už na přibližně 700. Roste také počet obětí bakterie zvané enterohemoragická Escherichia coli (EHEC), známější pod zkráceným názvem E.coli. K dosud třem prokázaným se dnes připojily dvě ženy z dolnosaského Cuxhavenu, u nichž laboratorní testy také potvrdily souvislost mezi jejich smrtí a nákazou bakterií EHEC. Jedna zemřela ve středu, druhá dnes ráno. První testy odhalily E.coli také u osmatřicetiletého muže, jenž byl nalezen mrtvý ve svém hamburském bytě.   Střevní infekce se už z Německa rozšířila také do Švédska, které má k dnešnímu dni 25 nemocných, do Dánska, kde je jich hlášeno sedm, do Británie se třemi postiženými a Nizozemska s jedním. Všichni podle dostupných informací v nedávné době pobývali v Německu. S krvácivým průjmem byli hospitalizováni rovněž dva muži ze severního Německa v Horních Rakousech, informovala dnes agentura APA.   Němečtí vědci zjistili, že jde o bakteriální kmen typu HUSEC 41, avšak zmutovaný, na který nezabírají antibiotika ani penicilin. Nemocní konzumovali ve zvýšené míře syrová rajčata, salátové okurky a listový salát.   mtj mol  