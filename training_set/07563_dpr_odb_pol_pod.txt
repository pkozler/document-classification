 V Ostravě druhým dnem stávkují řidiči MHD za vyšší mzdy  --------------------    Ke zpravodajství: AUDIO; FOTO/aktuality;    Zprávu jsme aktualizovali v celém rozsahu, v 5. až 10. odstavci jsme přidali vyjádření mluvčího DPO a stávkujících odborářů.   --------------------    Ostrava 2. června (ČTK) - Pracovníci Dopravního podniku v Ostravě (DPO) druhý den stávkují za vyšší mzdy. Dopoledního protestního pochodu od ředitelství firmy k magistrátu se zúčastnilo na 600 demonstrantů, tedy dvakrát více než ve středu. Pomalým přecházením po přechodech pro chodce protestující blokovali tramvaje a trolejbusy, jejichž řidiči se do stávky nezapojili. Demonstranty usměrňovala policie. Městská hromadná doprava i dnes jezdí v omezeném rozsahu jako v neděli, ale například nejdůležitější tramvajové linky častěji.   Průvod protestujících způsobil v centru města mnohem větší problémy než o den dřív. Účastníci šli pomalu a vzorně v dvojstupu, takže se roztáhli do mnohem větší délky. Zatímco se policejní hlídce podařilo uvolnit pro průjezd tramvají jeden přechod pro chodce, průvod už v té chvíli zablokoval další tři. Automobily demonstranti přes přechody pouštěli, rozhořčení tak vyvolávali především u cestujících v zablokovaných tramvajích. Policii se po příjezdu posil podařilo demonstranty usměrnit, a tak problémů s průjezdy vozů MHD ubylo.   Někteří kolemjdoucí lidem v průvodu nadávali nebo nahlas vyjadřovali se stávkou nesouhlas. "Kdyby se líp učili, mohli dělat něco jiného a nemuseli se hádat o peníze," komentovala průvod skupinka studentů. Další lidé účastníkům stávky dávali najevo sympatie. "Kde vzít peníze na zvýšení platů? Ať si uberou ti nahoře a těm dole to rozdají," navrhovala mladá žena spěchající z tramvaje do práce. Také prodavačka z obchodu s potravinami, kolem kterého průvod procházel, řekla, že si myslí, že důvody stávky jsou správné.   Ředitel DPO Roman Kadlučka ČTK řekl, že nálady se přiostřují. "Z jedné i z druhé strany je to emocionálně velmi, velmi vypjaté a je potřeba to udržet v rámci rozumných vztahů," sdělil. Obě strany se vzájemně začaly obviňovat z nátlaku.   Mluvčí DPO Miroslav Albrecht uvedl, že má informace o tlaku, který stávkující vyvíjejí na pracující kolegy. "Jedna řidička kvůli tomu musela přerušit směnu, i když chtěla jezdit. Odboráři kontaktují zaměstnance, kteří zůstávají v práci, pro ně jsou to nepříjemné zážitky," řekl. Místopředsedkyně závodního výboru, řidička tramvaje Jarmila Řezníčková však oponovala, že odboráři na řidičku žádný nátlak nečinili. "Nevyhrožovali jsme jí, to není pravda, byla jsem u toho," řekla.   Podotkla, že jí a jejího kolegu 15 minut "masíroval" dopravní náměstek. "Čtvrt hodiny nám vysvětloval, že nesmíme házet kameny, vajíčka, že se to včera dělo, ale to není pravda, nic takového se nedělo," řekla. Dodala, že naopak sama viděla útok na odboráře. "Když jsme odcházeli, řidič autobusu, který je na straně náměstka, najel do kolegy, natvrdo," uvedla Řezníčková.   Také řidič Petr Kotkolík uvedl, že na něj byl ze strany podniku vyvíjen nátlak. "Včera, když jsem nastupoval do práce, vedoucí provozovny do nás tři hodiny bušil, proč stávkujeme, že jsme hlupáci. Když jsem mu řekl, že potřebuju více peněz, že mám svoji hrdost, řekl, že po třech dnech půjde naše hrdost někam, v pondělí nastoupíme do práce a budeme rádi že tam makáme," řekl Kotkolík.   Mluvčí DPO uvedl, že o žádném nátlaku firmy na odboráře neví. "Celé vedení se snaží dohlížet na chod provozoven, aby řidiči, kteří chtějí jezdit, k tomu měli podmínky, to je vše," řekl Albrecht.   Odborový předák Ivo Protivínský novinářům ukázal velký šroub, který měl ve středu zaražený v pneumatice svého auta. "Takhle zase funguje druhá strana. Pan ředitel Kadlučka to viděl, musel jsem to měnit na parkovišti," řekl Protivínský. Stávka je podle něj stále emotivnější. "Nechceme ale, aby se lidi mezi sebou napadali. Ti, co nestávkují, jsou taky pod tlakem, mnozí by se třeba chtěli připojit, ale nemůžou si to dovolit z finančních důvodů," vysvětlil Protivínský. Pracovníci mají podle něj i jiné možnosti. "Mohou jít třeba na nemocenskou nebo na dovolenou," řekl odborář.   Odboráři uvedli, že ve středu ráno stávku zahájilo 388 zaměstnanců DPO. Počty lidí, kteří se ke stávce přidali odpoledne a dnes, zatím neznají. Podle DPO stávkovala ve středu ráno necelá polovina řidičů. Odbory věří, že stávkujících bude přibývat. "Dnes je nás tu skoro 600, zítra nás třeba bude přes 1000," řekl před radnicí odborový předák Protivínský.   Stávka je neomezená, odboráři ji vyhlásili minulý týden. Při kolektivním vyjednávání se nedohodli na růstu tarifních mezd. Požadují navýšení o pět procent. DPO ale tvrdí, že nemá peníze. Nabízí 1,5 procenta a stejný nárůst garantuje i na příští rok. To je podle Protivínského nepřijatelné.   Vlastimil Vyplel mol  