 Školní výlety jsou pro část rodin v Pardubickém kraji drahé  Pardubice 8. května (ČTK) - Účast dětí na školních pobytech a výletech a školách v přírodě je pro část rodin v Pardubickém kraji nadále drahou záležitostí. Školy se proto snaží snížit náklady těchto akcí jejich zkrácením a volbou nepříliš vzdálených míst. Rodiče mohou získat i finanční podporu od radnice. Přesto občas některé děti s ostatními nejedou, i když důvodem nemusí být nutně jen omezený rodinný rozpočet, řekli ČTK zástupci oslovených škol v regionu.   Například v Základní škole na Školním náměstí v Chrudimi je zaplacení školních výletů, exkurzí, lyžařského výcviku a škol v přírodě problematická zhruba pro pětinu rodin, obdobná byla situace i vloni. I přes zkrácení pobytů a úhradu dopravy z peněz sdružení rodičů asi 20 procent dětí zůstává v této době ve škole. Podobná čísla uvedla i Základní škola U Stadionu v Chrudimi.   Větší či menší nesnáze s financováním školních akcí zaznamenala i většina ostatních škol. "Zhruba bych mohla říci, že větší problém mají tak jedna až dvě rodiny, ale to neznamená, že děti nejedou. Mohou zažádat na sociálním odboru o finanční podporu," uvedla ředitelka Základní školy Felberova ve Svitavách Eliška Hartmanová.   Asi desetina žáků neodjede na školní akce ze ZŠ Nádražní v České Třebové na Orlickoústecku. "Naši školu navštěvuje mnoho žáků ze sociálně slabých rodin. Situace je tedy špatná stabilně, ne vždy je ale důvodem finanční situace," uvedla zástupkyně ředitele Zuzana Jasanská.   Některé školy hledají všechny cesty ke snížení nákladů. "Každý rok hledáme nejlevnější druh pobytu. Učitelé například sami vaří a jezdíme pouze v okolí," uvedla Radka Renzová ze Základní a mateřské školy Svitavy - Lačnov. Ve škole je polovina žáků ze sociálně slabších rodin, jejich účast na školních akcích umožňuje získávání dotací a grantů, takže neplatí nic nebo jen malé částky.   Podle ZŠ Dr. Peška v Chrudimi je důvodem neúčasti občas i nezájem žáka. Další školy uvádějí pro absence na výletech také rodinné důvody.   Ne všechny školy pobyty a výlety pořádají. Například z šesti chrudimských mateřských škol je v posledních letech neorganizují dvě, z šesti svitavských základních škol tři.   Pavel Dosoudil snm  