 Lomelí nadchl publikum ve Zlíně, připravil večer plný vášně  --------------------    Ke zpravodajství: FOTO/aktuality   --------------------    Zlín 14. ledna (ČTK) - Večer plný emocí a vášně přichystali publiku ve zlínském kongresovém centru mexický tenorista David Lomelí a slovenská sopranistka Eva Hornyáková. Koncert byl zároveň prvním vystoupením zlínské Filharmonie Bohuslava Martinů v těchto prostorách. Soubor se do nich přestěhoval z nevyhovujícího Domu umění, který byl jeho "domovem" 56 let.   "Sál je úžasný. Cítím se v něm velmi dobře. Je to moderní architektura. Fialová barva, do které je prostor laděn, je pro mě velmi příjemná - taková mírová," řekl ČTK Lomelí. Se zlínských orchestrem zkoušel od středy. "Orchestr je velmi dobrý, sál je fenomenální a kombinace toho všeho přispívá k tomu, že se na koncert moc těším," svěřil se před vystoupením.   Příjemný a usměvavý tenorista zahájil své vystoupení nejznámější melodií z Donizettiho oper - árií Nemorina z Nápoje lásky. Následovaly ukázky z Pucciniho Bohémy. Oba pěvci se do vystoupení natolik vcítili, že diváci mohli mít pocit, že přihlíží skutečnému opernímu představení. Objímali se, tančili a v závěru nechyběl ani vášnivý polibek. Z davu se poprvé ozvalo "Bravo!".   Druhou část večera otevřela šperková árie Markétky z Gounodova Fausta. Následovala cavatina Fausta v podání Lomelího a duet pěvců. Všechny písně publikum ukončilo dlouhým potleskem, často vestoje.   Několikrát za večer tenorista poděkoval publiku i orchestru. "Jste úžasní," řekl na závěr se slzami v očích a několik kytic rozdal divákům.   V hledišti nechyběla například architektka Eva Jiřičná, z jejíž dílny zlínské kongresové centrum pochází. Stavba přišla na 636 milionů korun. Mezi hosty byl i mexický velvyslanec v České republice José Luis Bernal Rodriguez.   Lomelí, který se narodil v Mexiko City, v Česku nevystupoval poprvé. Zlínský koncert byl jeho druhým, loni se představil ve Státní opeře Praha. Do Česka by se chtěl vrátit. Přesný termín ale zatím není daný. "Je to v jednání s mojí agenturou," dodal.   První Mexičan v historii, který vyhrál v roce 2006 první cenu v soutěži Operalia Plácida Dominga, tehdy zvítězil nejen v kategorii opera, ale i v kategorii zarzuela, což se nikomu před tím nepodařilo. Jeho repertoár zahrnuje mimo jiné Alfreda v La Traviatě, Rinuccia v Gianni Schicchi, Rodolfa v Bohémě, Edgarda v Lucii z Lammermooru, hlavní roli ve Faustovi či Werthera v opeře Julese Masseneta. V brzké době se chystá nastudovat roli rytíře De Grieux.   Gabriela Sluštíková vit  