 Tržby hobbymarketů loni po předchozím poklesu stagnovaly  --------------------    Ke zpravodajství: ilustrační FOTO ve Fotobance  ID foto:  F200811100117801 ,  F200811100114701    --------------------    Praha 24. května (ČTK) - Tržby pěti největších hobbymarketových řetězců a prodejen se zahradní technikou v loňském roce po předchozím poklesu stagnovaly na úrovni 27,6 miliardy korun. V roce 2009 se přitom jejich tržby po několika růstových letech meziročně snížily o 2,2 miliardy korun. Vyplývá to z žebříčku 50 největších obchodníků, který dnes zveřejnila společnost Incoma GfK a časopis Moderní obchod.   Nejvyšší tržby loni v Česku opět vykázala síť 31 hobbymarketů OBI, které se meziročně zvýšily o zhruba 100 milionů korun na 9,3 miliardy korun. Druhé místo připadlo šesti prodejnám Hornbach, jejichž tržby se ale ve srovnání s rokem 2009 snížily o 700 milionů korun na 5,7 miliardy korun. Pokles tržeb loni vykázala také v pořadí třetí síť 24 hobbymarketů Baumax. Zatímco v roce 2009 její tržby obnášely 6,1 miliardy korun, tak loni činily 5,5 miliardy korun.   Čtvrtou pozici obsadila společnost Mountfield, která v Česku provozuje 54 prodejen se zahradní technikou, nábytkem a bazény. Tržby Mountfieldu loni meziročně vzrostly o 400 milionů korun na 3,8 miliardy korun. Pátá skončila síť sedmi hobbymarketů Bauhaus, jejichž tržby se loni zvýšily o 800 milionů korun na 3,3 miliardy korun.   Mezi 50 největších obchodníků se loni díky tržbám 2,5 miliardy korun poprvé dostal řetězec 40 specializovaných prodejen Siko Koupelny, který v předchozích letech nebyl součástí žebříčku největších hobbymarketů.   Češi kvůli hospodářské krizi začali předloni v hobbymarketech méně utrácet a jejich tržby tehdy poprvé klesly. Hobbymarketové řetězce také zpomalily expanzi na tuzemském trhu. Zatímco v roce 2009 se počet prodejen pěti největších řetězců zvýšil o šest na 119, tak loni vzrostl pouze o tři na 122. Dva nové hobbymarkety loni v Česku otevřela společnost Obi a jeden zprovoznila firma Bauhaus.   Prodejen pro kutily a zahrádkáře bude ale v Česku dál přibývat. Například v Plzni bude ve středu otevřen největší hobbymarket Hornbach v Česku. Expandovat na tuzemském trhu hodlá i společnost Avex Baumarkt, která předloni na jaře ve Valašském Meziříčí otevřela svůj první hobbymarket a plánuje v Česku vybudovat síť 25 až 30 prodejen.   Obliba hobbymarketů v ČR roste a pravidelně v nich nakupuje více než polovina českých kutilů a zahrádkářů. Například v roce 2005 jim podle průzkumu společností Incoma GfK dávalo přednost 57 procent zákazníků. V roce 2000 přitom tento ukazatel činil 40 procent.           Pořadí 2010  Společnost  Počet prodejen v roce 2008  Počet prodejen v roce 2009  Počet prodejen v roce 2010  Tržby 2004 v mld. Kč  Tržby 2005 v mld. Kč  Tržby 2006 v mld. Kč  Tržby 2007 v mld. Kč  Tržby 2008 v mld. Kč  Tržby 2009 v mld. Kč  Tržby 2010 v mld. Kč            1.  OBI ČR  27  29  31  5,9  6,4  6,5*  6,9*  8,5*  9,2  9,3*     2.  Hornbach Baumarkt CS  6  6  6  4,2  4,7  5,3*  5,7*  6,8*  6,4*  5,7*     3.  Baumax ČR  23  24  24  5,9  6,2  6,5  6,8  8,5  6,1  5,5*     4.  Mountfield  52  54  54  3,1  3,1*  3,1*  3,4*  3,4*  3,4*  3,8     5.  Bauhaus  5  6  7  1,9  2,2*  2,4*  2,5*  2,6*  2,5*  3,3*      Celkem  113  119  122  21,1  22,6  23,8  25,3  29,8  27,6  27,6     * - odhad   Zdroj: Incoma GfK, Moderní obchod   beh vju  