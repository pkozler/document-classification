 ÚOHS: Autocentrum Štěrboholy může ovládnout svého konkurenta  Brno 3. května (ČTK) - Prodejce aut pražské AUTOCENTRUM Štěrboholy může koupit svého konkurenta Auto-Staiger. Transakci schválil bez podmínek Úřad pro ochranu hospodářské soutěže (ÚOHS). ČTK to řekl tiskový mluvčí antimonopolního úřadu Kristián Chalupa.   ÚOHS případ posuzoval ve zjednodušeném řízení, v němž šetří transakce, které nemají vážnější dopad na hospodářskou soutěž. Rozhodnutí je už pravomocné.   V řízení posuzoval zejména oblast prodeje nových i ojetých osobních a lehkých užitkových vozů a oprav motorových vozidel a karoserií.   Autocentrum Štěrboholy vzniklo v roce 1999. Podle svého webu prodává především osobní vozy Volvo. V roce 2008 činily výnosy firmy 175 milionů korun. Auto-Staiger je autorizovaný dealer vozů Volvo a Chevrolet. V roce 2009 byly výnosy firmy 491 milionů. Firma byla ve ztrátě téměř osm milionů.   vrn vju  