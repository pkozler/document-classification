 Horská služba zřídila nové stanoviště v Lázních Libverda  Lázně Libverda (Liberecko) 5. května (ČTK) - Horská služba Jizerské hory zřídila novou služebnu v Lázních Libverda na Liberecku. Ke zraněným turistům a hlavně cyklistům ve Frýdlantském výběžku by se tak měla pomoc dostat rychleji. Dosud tam vyjížděli záchranáři z Bedřichova na Jablonecku. Cesta ale trvala dobrou půlhodinu a po dobu zásahu chyběli záchranáři v oblasti Bedřichova. V lázních budou sloužit jen o víkendech, a to od soboty 7. května do konce letní sezony, řekl dnes ČTK náčelník Horské služby Jizerské Hory René Mašín. Horská služba v létě slouží i v Bedřichově a na Ještědu a Jizerce.   V Jizerských horách působí horská služba od roku 1954 a nyní tam má sedm stanovišť. V zimní sezoně eviduje kolem 700 zásahů, v létě asi 200. "Letní zásahy jsou ale mnohem komplikovanější než ty zimní, často jde o vážnější úrazy, navíc se stává, že zraněného je nutné v terénu dohledat," řekl Mašín. Zimní zranění podle něj bývají lehčí, navíc se soustředí na sjezdové tratě a do jejich okolí a kolem běžeckých tras, kam se dá dojet na čtyřkolkách či sněžných skútrech.   Letní zásahy jsou mnohem těžší. Záchranáři sice mají k dispozici čtyřkolky, do některých míst se s nimi ale nedostanou, a tak musejí sesednout a vyrazit pěšky. "To je případ zejména singltrekových tratí kolem Lázní Libverda, kde jsme loni zasahovali u pěti velmi vážných úrazů a čekáme, že jich tam bude přibývat," dodal Mašín. I proto se horská služba rozhodla posílit na severní straně Jizerských hor službu. Bude sídlit v bývalé sokolovně v Lázních Libverda a techniku uskladní u hasičů. "Záchranáři nebudou sedět na služebně, ale budou v terénu," dodal.   Oblast Frýdlantska je v posledních letech stále oblíbenějším cílem turistů a hlavně cykloturistů. Těch ještě přibylo, když tam před rokem Lesy ČR otevřely první singltrekovou trať v Česku, kterou vybudovaly za přispění evropských fondů. Zatím je tam k dispozici zhruba 20 kilometrů tras, Lesy ČR ale budují další. "Začali jsme budovat další etapu a do konce roku bychom chtěli vybudovat dalších 23 kilometrů tratí," řekl dnes ČTK krajský ředitel Lesů ČR v Liberci Ludvík Řičář.   Singltrek je typ přírodních rekreačních stezek v šíři jediného jezdce. Vede svahy v mírných sklonech, vlní se mezi stromy, nikdy nevede dlouho rovně, příliš z kopce nebo do kopce. Respektuje lesní prostředí a dělá vše pro to, aby si lidé užili jízdu na kole a pobyt v lese. Tratě na české straně navazují na singltrekové trasy v sousedním Polsku, kde budují dalších 21 kilometrů cest.   "Slavnostní otevření druhé etapy připravujeme na příští jaro, už letos ale budou některé části sloužit cyklistům," řekl Řičář. Příští rok by mělo cyklistům sloužit v této oblasti kolem 70 kilometrů stezek. Trasu navrhl uznávaný projektant Daffyd Davis, což by podle Řičáře mělo do Frýdlantského výběžku přilákat i cyklisty ze zahraničí. Na vybudování tras přispěla z velké části EU z programu Cíl3 Česko-Polsko, celý projekt přijde na zhruba 25 milionů korun.     ivc snm  