 Inflace v Británii stoupla na 3,7 procenta, nejvýše za osm měsíců  Londýn 18. ledna (ČTK) - Meziroční inflace v Británii se v prosinci pod tlakem zdražení pohonných hmot a potravin nečekaně zvýšila na osmiměsíční maximum 3,7 procenta z listopadových 3,3 procenta. Proti předešlému měsíci spotřebitelské ceny vzrostly o jedno procento, což byl jejich nejrychlejší růst od začátku jejich měření v 90. letech. Sdělil to dnes britský statistický úřad.   Dnešní údaje zřejmě vyvinou tlak na britskou centrální banku, aby v prvním pololetí zvýšila úrokové sazby. Během letošního roku by měla inflace dále růst pod tlakem zvýšení sazby daně z přidané hodnoty. Od počátku loňského roku se inflace pohybuje nad horním cílem stanoveného cílového rozpětí jedno až tři procenta.   Podle úřadu vzrostly minulý měsíc nejvíce ceny letenek, pohonných hmot, účtů za energii pro domácnosti a potravin. Náklady na pohonné hmoty rostly nejrychlejším meziročním tempem od července a potraviny zdražily nejvíce od května 2009.   Bank of England (BoE) v listopadové prognóze předpověděla, že inflace se bude ve čtvrtém čtvrtletí loňského roku pohybovat kolem 3,2 procenta. To však ještě nepočítala s tím, že se ceny ropy přiblíží hranici 100 dolarů za barel. Někteří centrální bankéři v poslední době připustili, že inflace může v prvních měsících roku 2011 kvůli zvýšení DPH stoupnout až na čtyři procenta.   BoE minulý týden ponechala základní úrokovou sazbu na rekordním minimu 0,5 procenta, kde ji drží už téměř dva roky. Jeden ze členů měnového výboru banky Paul Fisher v dnešním rozhovoru v médiích prohlásil, že růst inflace je "velmi nepříjemný", avšak BoE musí pomíjet krátkodobé faktory růstu cen, jakkoli je to nepopulární. Ve směrodatném střednědobém výhledu banka inflační rizika nepozoruje, takže ke zvýšení úroků zatím podle ní není důvod.   hp dvd  