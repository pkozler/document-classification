 Inter Milán získal na hostování japonského obránce Nagatoma  Milán 31. ledna (ČTK) - Japonský levý bek Juto Nagatomo si svými výkony na asijském fotbalovém šampionátu vysloužil angažmá v Interu Milán. Italský mistr ho dnes získal na hostování do konce sezony z Ceseny. Opačným směrem putuje rovněž na hostování dvacetiletý Davide Santon.   Čtyřiadvacetiletý Nagatomo zazářil během mistrovství Asie, kde patřil k nejlepším hráčům. Ve finále proti Austrálii nebezpečnými průniky po levé straně přispěl k tlaku Japonců a po jeho centru padl jediný gól.   Za Japonsko nastoupil již ke 40 zápasům, v nichž vstřelil tři branky. Od letního příchodu z Tokia odehrál v italské lize 16 zápasů.   svd ura  