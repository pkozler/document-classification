 Kocourek: Česko musí kvůli konkurenci změnit zaměření průmyslu  --------------------    Ke zpravodajství: FOTO/aktuality   --------------------    Praha 9. ledna (ČTK) - Tuzemské hospodářství musí pro zvýšení své konkurenceschopnosti změnit zaměření produkce z těžkého průmyslu na obory z vysokou přidanou hodnotou, tedy odvětví lehkého průmyslu. V dnešním pořadu České televize "Otázky Václava Moravce" (OVM) to řekl ministr průmyslu a obchodu (MPO) Martin Kocourek (ODS). Tento plán by měl být podle něj součástí strategie konkurenceschopnosti, kterou ministerstvo předloží do poloviny letošního roku.   "V první fázi musíme překlopit českou ekonomiku k jinému typu produkce, ke zvýšení produkce s vysokou přidanou hodnotu. Na to musíme věnovat peníze na vědu, výzkum a inovace. A až se to podaří, tak budeme potřebovat, aby se zboží prodalo v zahraničí," uvedl ministr.   Podle místopředsedy ČSSD a stínového ministra průmyslu a obchodu za tuto stranu Milana Urbana je proto klíčové zlepšit fungování české ekonomické diplomacie. "Za posledních 20 let nefunguje spolupráce ministerstva zahraničních věcí a ministerstva průmyslu a obchodu," upozornil. Navíc podle něj velké podniky v tuzemsku především trápí nepředvídatelnost rozhodování politické reprezentace. "Nevědí, co mohou čekat. A tato nestabilita je největším problémem ve vnímání podnikání v této zemi. Je to podle nich větší problém než korupce," uvedl.   MPO chce podle Kocourka do konce ledna přeložit vládě analýzu konkurenceschopnosti země. "Následně bude třeba určit, kam chceme během deseti až 20 let směřovat a způsoby, jak toho dosáhnout," uvedl Kocourek. Zároveň upozornil, že Česká republika v mezinárodních studiích klesá v úrovni konkurenceschopnosti. Nejvíce podle něj Česko zaostává v úrovni institucí, tedy fungování byrokracie, vlivu korupce a netransparentnosti rozhodování. Naopak špatně si země prý nevede ve schopnosti inovovat.   Součástí připravované strategie konkurenceschopnosti bude podle dřívějších informací i nová exportní strategie na roky 2011 až 2016.   sos mha  