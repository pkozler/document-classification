 Chrudim vyzvala kraj a Hegera k řešení situace nemocnic  Chrudim 14. ledna (ČTK) - Vedení Chrudimi zaslalo otevřený dopis hejtmanovi Pardubického kraje Radko Martínkovi a ministrovi zdravotnictví Leoši Hegerovi. Radní v něm vyjadřují obavy, že kvůli výpovědím lékařů v chrudimské a pardubické nemocnici bude ohrožena provozuschopnost obou zařízení už koncem února. ČTK o tom informovala mluvčí Chrudimi Sylva Drašnarová. Na začátku ledna evidovaly nemocnice v regionu 220 výpovědí lékařů, jichž v nemocnicích kraje nyní pracuje asi 600.   Z Pardubické krajské nemocnice chtělo odejít 125 z 292, z Chrudimské nemocnice 32 z 67 lékařů.   "Vyzýváme Vás k urychlenému jednání a nalezení vhodného řešení krizové situace tak, aby nebyly poškozeny zájmy našich občanů a nedošlo k újmám na jejich zdraví," stojí v dopise. Podle vedení města by měla vláda, ministerstvo zdravotnictví a Pardubický kraj vést "konstruktivní dialog s lékaři, jejichž požadavky vycházejí zejména z neutěšené situace v systému plánování a financování zdravotní péče".   Pardubický kraj zatím cestu z obtížné situace hledá, vedení kraje se každý týden schází s řediteli nemocnic. "Smyslem je zajištění neodkladné péče pro občany Pardubického kraje," uvedla v pondělí mluvčí kraje Magdalena Navrátilová. Bližší informace kraj poskytovat nechce.   dos sap  