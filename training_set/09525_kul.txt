 Smetanovské dny v Plzni zvou na klasickou hudbu i Apocalypticu  Plzeň 27. ledna (ČTK) - Na netradiční dramaturgii kombinující klasickou hudbu i hudební experimenty, divadlo, tanec, film či lidový masopust v ulicích vsadili i letos organizátoři 31. ročníku největšího plzeňského hudebního festivalu. Smetanovské dny začnou 6. února a mají v podtitulu heslo Naše Itálie.   Na programu bude unikátní koncert pro čtyři harfy, průřez italskou hudbou v podání akordeonu a houslí a vystoupení finské rockové violoncellové kapely Apocalyptica. Unikátní bude i hamletovská trilogie Elsinor Divadelního spolku Kašpar, řekla ČTK Martina Kurfirstová z pořadatelského Dominik Centra.   Festival vznikl v roce 1981 původně jako vědecké sympozium zaměřené na odborná témata z období 19. století. Postupně se k němu přidal hudební a doprovodný program, který se v posledních letech rozrostl a nabízí prolínání žánrů.   Ústřední motiv Naše Itálie nabídne zahajovací koncert Krásy slunné Itálie, který je průřezem italské hudby od raného baroka po romantismus. Na programu je mezioborové sympozium o Itálii v české kultuře 19. století a netradiční, energický a precizní taneční duet Barokní tělo odhaleno. Motiv Itálie se objeví také v klavírním vyprávění o životě Ference Liszta v podání Pavla Chaloupky, v sérii filmů a na výstavách.   Nosným tématem festivalu je každoročně pocta Bedřichu Smetanovi. Letos v této sekci vystoupí Symfonický orchestr hlavního města Prahy FOK v pořadu Smetana &amp; Dvořák Gala. Zážitek slibují pořadatelé i při koncertu pro čtyři harfy v hudbě pozdního romantismu a jazzu. Plzeňská filharmonie se sólisty připravuje program Gala Opera: Dvořák - Smetana - Verdi.   Velký prostor dostane letos violoncello. Nedílná součást většiny klasických orchestrů dostane na festivalu roli sólisty. Zazní v programu 2 Cellos Tour sourozenců Františka a Anny Brikciusových, Vít Petrášek v pořadu nazvaném Ecce Cello nabídne cestu napříč různými žánry. Cello v netradiční roli rockového nástroje se představí při koncertu finské kapely Apocalyptica, která představí své nejnovější, sedmé album 7th Symphony.   Ojedinělou nabídkou festivalu je také hamletovská trilogie Elsinor v podání spolku Kašpar. "Představení obsahuje tři hry, jejichž středobodem je Shakespearův Hamlet," řekla Kurfirstová. Hamleta v trilogii doplní komedie Toma Stopparda s názvem Rosencrantz a Guildenstern jsou mrtvi a příběh Claudius a Gertruda, který napsal principál Kašparu Jakub Špalek a Jiří Stránský. Zachycuje dvouměsíční dobu před dějem samotného Hamleta.   Loňské Smetanovské dny navštívilo přes 4100 diváků, vrcholem bylo Verdiho Requiem. Podrobný program festivalu je na  www.smetanovskedny.cz .   Lada Pešková hš  