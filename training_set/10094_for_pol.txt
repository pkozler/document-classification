 Bývalý prezident Jean-Claude Duvalier se vrátil na Haiti  Doplnili jsme podrobnosti v celém textu. Zvýšili jsme prioritu.   --------------------    Port-au-Prince 17. ledna (ČTK) - Bývalý haitský diktátor Jean-Claude Duvalier, známý jako "Baby Doc" dnes (SEČ) po 25 letech v exilu ve Francii neočekávaně přiletěl na Haiti. Do vlasti, kde mu může hrozit trestní stíhání za smrt tisíců lidí a zpronevěry milionů dolarů z veřejných fondů, se spolu s manželkou Véronique Royovou vrátil v době, kdy Haiti prožívá politickou krizi a čelí epidemii cholery.   "Přijel jsem, abych pomohl haitskému lidu," řekl podle agentury AFP krátce po přistání v Port-au-Prince novinářům. Letadlo společnosti Air France přistálo kolem 17:50 místního času (v neděli) a na letišti vítalo bývalého prezidenta asi 200 nadšených stoupenců a mnoho novinářů. Pozdravit ho přišli i někteří je někdejší spolupracovníci, například bývalý ministr zahraničí Adrien Raymond a bývalý velitel prezidentské gardy Christophe Dardompré.   "Je šťastný, že je zpátky v této zemi, zpátky doma," řekla podle agentury AP kandidátka do Senátu za Duvalieristickou stranu Mona Beruaveauová, která s bývalým diktátorem mluvila v imigrační kanceláři. "Je unaven po dlouhé cestě," dodala a oznámila, že "Baby Doc" dnes uspořádá tiskovou konferenci.   Royová podle agentury AFP upřesnila, že Jean-Claude Duvalier má diplomatický pas.   Není zatím jasné, proč se bývalý diktátor vrátil na Haiti po čtvrt století právě nyní, ani jaké záměry má. Žádné bezprostřední protesty jeho přílet nevyvolal, oznámila agentura AP.   Haitský premiér Jean-Max Bellerive řekl, že pokud je Duvalier zapojen do nějakých politických aktivit, jemu o tom není nic známo.   "Je (Duvalier) Haiťan a jako takový se může svobodně vrátit domů," konstatoval premiér v e-mailové odpovědi agentuře AP. Na její dotaz, zda může Duvalierova přítomnost destabilizovat zemi, napsal: "Zatím není důvodu k této domněnce."   V roce 2007 řekl haitský prezident René Préval novinářům, že se Duvalier může vrátit na Haiti, bude tam ale čelit trestnímu stíhání.   Duvalier, známý pod přezdívkou "Baby Doc" vystřídal svého otce po jeho smrti v roce 1971, kdy se stal v 19 letech nejmladší hlavou státu na světě.  Autoritářský François "Papa Doc" Duvalier v roce 1957 zahájil 29letou dynastii teroru, během níž byly zabity desetitisíce lidí.   Od útlého dětství byl "Baby Doc" očitým svědkem intrik, krutostí, zatýkání, poprav bombardování paláce a 11 pokusů o státní převrat. Podle svých blízkých byl hluboce poznamenán násilím. Ve věku 11 let on sám vyvázl z atentátu, při němž byli zabiti tři z jeho osobních strážců.   Zpráva o Duvalierově návratu na Haiti se rozšířila mezi experty na situaci v této zemi a vyvolala okamžité spekulace o možnosti návratu i dalších haitských vůdců žijících v exilu.   "Byl jsem šokován tou novinkou a stále uvažuji o tom, co bude příští krok, co řekne Préval a samozřejmě, co udělá (bývalý prezident Jean-Bertrand) Aristide," řekl agentuře AP rodilý Haiťan, profesor historie na Virginské univerzitě Robert Fatton.   Aristide zvítězil v prezidentských volbách v roce 2000, v únoru 2004 podepsal pod tíhou nepokojů v zemi rezignaci a od května téhož roku žije v exilu v Jihoafrické republice.   "Když je Jean-Claude zpátky v zemi, domnívám se, že Aristide se bude snažit vrátit co možná nejrychleji," předpověděl autor knihy Kořeny haitského despotismu. Fatton vyjádřil také podiv nad tím, jakou roli sehrála v Duvalierově návratu francouzská vláda, která podle něj musela vědět o tom, že bývalý diktátor nastupuje do letadla Air France k letu na Haiti.   Devětapadesátiletý "Baby Doc" Duvalier byl svržen při lidovém povstání v roce 1986 a žil pak v exilu ve Francii.   Nečekaný návrat haitského exprezidenta se uskutečnil pár dnů poté, co si Haiti připomnělo první výročí ničivého zemětřesení, při němž loni 12. ledna zahynulo přes 230.000 lidí. Země se dosud z této katastrofy nevzpamatovala a navíc ji nyní sužuje epidemie cholery, které podlehly už na tři tisíce lidí.   Haiti, které je jednou z nejchudších zemí světa, se navíc tři týdny před vypršením mandátu současného prezidenta Reného Prévala dostala do politické slepé uličky. V neděli se mělo v zemi konat druhé kolo prezidentských voleb, bylo ale odložena až na konec února. Dosud totiž nebyly potvrzeny výsledky z prvního kola, uspořádaného 28.listopadu, které poznamenaly nízká účast, špatná organizace, podvody, násilí a zastrašování voličů. Spory o dvojici kandidátů, kteří se mají v druhém kole utkat o úřad hlavy státu, vyvolaly pouliční nepokoje.   tw  