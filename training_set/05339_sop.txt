 Charita rozdala dárky na Ukrajině, nyní děti děkují dárcům  Olomouc 19. ledna (ČTK) - Malované obrázky, dopisy či pohlednice od ukrajinských dětí rozesílá v těchto dnech Arcidiecézní charita Olomouc (ACHO) jako poděkování dárcům vánočních balíčků, které počátkem roku dorazily dětem do dětských domovů a dalším chudým dětem na Ukrajině. Zásilky směřují na více než 250 adres v celé České republice. Nový sběr informací o chudých dětech na Ukrajině začne v létě, shromážděné údaje budou sloužit k už čtvrtému ročníku této humanitární aktivity, sdělil dnes ČTK mluvčí ACHO Marek Navrátil.   Charita dostala od dobrovolných dárců na konci loňského roku 255 dárků pro sociálně slabé děti, které předem vybrala. Kromě toho obdržela dalších 15 dárků, které neměly konkrétního adresáta.   "Velkým překvapením pro mě bylo, že mnoho balíků pro děti letos obsahovalo i dopisy v ukrajinštině. Moc mě potěšilo, kolik dárců si dalo práci s tím, aby dětem napsali a ještě zajistili překlad do ukrajinštiny," uvedl Rostislav Strojvus z ACHO, který dárky na Ukrajině předával. Podle něj mají děti radost nejen z obdržených věcí, ale hřeje je i pocit, že na ně někdo myslí.   Balíčky dárci předávali už před Vánocemi Arcidiecézní charitě Olomouc. Ta má v projektu Dárek pro Ukrajinu ke každému zařazenému dítěti veškeré potřebné údaje. Každý balíček byl tak přímo "šitý na míru" konkrétnímu dítěti. Hodnota dárku činila 1000 korun.   Projekt Vánoční balíček vznikl v roce 2008 a už o rok později putovalo na Ukrajinu přes 200 vánočních balíčků.   Arcidiecézní charita Olomouc se pomoci Ukrajině věnuje dlouhodobě od roku 1992. Pořádala například ozdravné pobyty dětí postižených černobylskou katastrofou, organizovala pomoc při povodních a chřipkové epidemii, školení a semináře pro partnerské organizace.   srd snm  