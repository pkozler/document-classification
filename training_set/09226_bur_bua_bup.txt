 Burza v Tokiu oslabila o 0,9 procenta, zisky smazalo také euro  Tokio 14. ledna (ČTK) - Akcie na burze v Tokiu uzavřely týden poklesem, a jejich hlavní index tak sestoupil ze zhruba osmiměsíčního maxima. K poklesu přispěla hlavně slabá aktivita na trhu opčních kontraktů a rovněž silnější kurz japonského jenu vůči dolaru. Na devizových trzích oslabovalo euro, které smazalo předchozí převážně technické zisky.   Hlavní ukazatel vývoje cen na tokijské burze, index Nikkei 225, dnes oslabil o 90,72 bodu a den uzavřel poklesem o 0,86 procenta na hodnotě 10.499,04 bodu. Za celý týden tak odepsal zhruba 0,4 procenta. Širší index Topix klesl o 0,8 procenta na 930,31 bodu.   Objemy obchodů se po vánočních svátcích vrátily k normálu, slabší aktivita na opčních trzích ale řadu investorů přiměla vybrat zisky. Pokles trhu byl však pro investory překvapivý, protože v noci zveřejnila příznivé výsledky hospodaření americká společnost Intel. Ta nakonec podpořila pouze akcie firem v příbuzných oborech.   Ve výraznějším poklesu trhu zabránil i silný růst emise Fast Retailing. Ta má velkou váhu v hlavním indexu a její akcie dnes po příznivém výhledu hospodaření přidaly 6,4 procenta.   Na devizových trzích přestalo zpevňovat euro, jehož zisky byly podle analytiků převážně technického rázu. Trh nemá euro nyní v oblibě kvůli problémům v eurozóně a řada lidí měla otevřené pozice na další prodej. Po solidních výsledcích aukcí státních dluhopisů v Portugalsku, Španělsku a v Itálii tak spekulanti prodejní pozice rušili, čímž kurz eura na přechodnou dobu podpořili. Pokud by euro prolomilo klíčové hranice odporu, mohl by se jeho kurz ale ještě zvýšit.   "Růst kurzu eura v posledních dnech nebyl nic jiného než krytí krátkých pozic," poznamenal analytik makléřské společnosti Okasan Securities Cutomu Soma. Krytím krátkých pozic se rozumí právě zmíněné rušení sázek na pokles kurzu.   Euro během obchodování v Asii vůči dolaru oslabilo o 0,2 procenta na 1,3330 USD, o den dříve ale vystoupilo až na 1,3383 USD, a zaznamenalo tak jeden z nejvýraznějších růstu poslední doby. Dolaru ve čtvrtek uškodila i zpráva o růstu počtu nových žádostí o podporu v nezaměstnanosti. Vůči jenu euro oslabilo o 0,5 procenta na 110,11 JPY.   spr mha  