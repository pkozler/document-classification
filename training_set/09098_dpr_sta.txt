 Vysočina má méně peněz na silnice, i tak budou desítky objížděk  Jihlava 22. května (ČTK) - Na opravy a přestavby silnic v kraji Vysočina má letos podstatně méně peněz než loni kraj i státní Ředitelství silnic a dálnic (ŘSD). Řidiči se i tak během léta setkají s objížďkami a omezeními na desítkách míst. Opravovat se bude i dálniční most ve Velkém Meziříčí, průjezd po D1 se v těchto místech zpomalí zřejmě od poloviny června. Vyplývá to z informací, které ČTK poskytli správci silnic.   Loňské investice na téměř 4600 kilometrech krajských silnic převýšily miliardu korun, o rok dříve to byly dokonce více než dvě miliardy. Letos má kraj na investice zatím v rozpočtu jen něco přes 200 milionů. Počet objížděk kvůli rekonstrukcím silnic, které realizuje kraj, i tak přesáhne určitě 25, upozornila mluvčí kraje Jitka Svatošová. Další dopravní omezení mohou nastat kvůli opravám vozovek, na které mají krajští silničáři letos přes 220 milionů korun.     Podle údajů na krajských internetových stránkách je už teď na silnicích Vysočiny kolem tří desítek omezení. Problémy způsobují třeba stavební práce v Třebíči. Další potíže se očekávají kvůli rekonstrukcím mezi Jihlavou a Pelhřimovem, při obnově průtahu Chotěboří a kvůli stavebním pracím na silnici II. třídy v jihlavské Polenské ulici, vypočítala mluvčí.   Mezi největší letošní investice na silnicích kraje bude patřit zahájení stavby nové části silnice II. třídy u Chlístova mezi Havlíčkovým Brodem a Okrouhlicí. Práce za 150 milionů korun odstartují v červnu. V příštím měsíci se také začne přestavovat spojnice mezi Jaroměřicemi nad Rokytnou a Dědicemi s náklady 90 milionů korun.   Na zhruba 420 kilometrech státních silnic I. třídy v kraji budou práce zhruba za 150 milionů korun. O přidělení dalších peněz se ještě jedná, uvedla ředitelka jihlavského ŘSD Marie Tesařová. "Nyní se projednává zahájení dlouhodobě očekávané opravy tahu z Pelhřimova k D1 u Humpolce," přiblížila. Vedení dopravy během oprav na této vytížené trase se ještě upřesňuje. Zatím to vypadá tak, že v jednom směru budou auta svedena na objížďku a z druhé strany budou projíždět stavbou.   V tomto týdnu už začaly objížďky kvůli opravě frekventované silnice I. třídy procházející Brodskou ulicí ve Žďáru nad Sázavou. Opravovat by se letos měla i část tahu mezi Jihlavou a Havlíčkovým Brodem, ale tam ještě neskončilo výběrové řízení.   Doprava se v létě zpomalí i na dálnici D1 na Vysočině. Jen z části bude během oprav průjezdný velký dálniční most ve Velkém Meziříčí na Žďársku. "Oprava bude realizována po polovinách," přiblížila mluvčí ŘSD Martina Vápeníková. Dodala, že práce na každé polovině mostu potrvají asi dva měsíce. V plánu je také patnáctidenní oprava pruhu mezi 97. a 98. kilometrem D1. U této akce však podle mluvčí ještě ŘSD čeká na přidělení finančních prostředků.   vst hj  