 Pražská Ypsilonka uvede 7. ledna jubilejní Hlavu Medúzy  Praha 6. ledna (ČTK) - Začátkem února uplyne 15 let od premiéry inscenace textu francouzského dramatika, spisovatele a hudebníka Borise Viana Hlava Medúzy v pražském Studiu Ypsilon. V režii a úpravě Milana Lasici v ní účinkují Jiří Lábus, Petr Vacek, Miroslav Kořínek, Martin Janouš a Jaroslava Kretschmerová. Jubilejní představení se uskuteční 7. ledna na Velké scéně Studia Ypsilon. V lednu divadlo také uvede premiéru autorského projektu Deadline.   "Jde tedy o nejdéle uváděný kus, který má v současné době naše scéna v repertoáru," oznámila ČTK její mluvčí Ilona Smejkalová. A protože musela být z provozních důvodů zrušena páteční repríza Fausta a Markétky, nasadilo divadlo aktuálně Hlavu Medúzy na uvolněný termín. Další repríza tohoto oblíbeného titulu je naplánována na březen.   Nejbližší premiérou Ypsilonky bude podle Smejkalové 21. ledna autorský projekt Braňa Holička a kolektivu nazvaný Deadline, který podle něj bude "progresivně analyzovat život up-side potential young managementu, a tak vůbec".   Holiček už ve Studiu Ypsilon připravil úspěšné inscenace V sedmém pádu, Tmavomodrý svět a Meeting Point. Odbornou i diváckou veřejnost zaujala jeho režie "digitální gamesky" Tomáše Dianišky Googling and Fucking v libereckém Divadle F. X. Šaldy.   Na jevišti se v jeho novém projektu jako speciální host objeví nositel prestižní ceny Anděl 2009 Tomáš Klus a spolu s ním Renata Rychlá, Barbora Vyskočilová, Andrej Polák, Petr Hojer, Daniel Šváb a Jakub Slach.   Další premiérový večer se uskuteční 23. ledna, nejbližší reprízy pak 28. ledna, 15. a 20. února.   bor vit  