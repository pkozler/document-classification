 Nemocnice v Plzeňském kraji by většinou braly doktory zpět  --------------------    Ke zpravodajství: FOTO/aktuality   --------------------    Plzeň 31. ledna (ČTK) - Pokud by nemocniční lékaři v Plzeňském kraji stáhli svoje výpovědi, jejich nemocnice by je většinou braly zpět. Zejména v okresních nemocnicích v Domažlicích a v Klatovech, které byly avizovanými odchody ohrožené nejvíce, by je ředitelé nejspíš všechny přijali. S nedostatkem lékařů se některé nemocnice v okresech potýkaly i předtím, než začala akce odborů Děkujeme, odcházíme. Plzeňská fakultní nemocnice vezme zpět všechny lékaře, pokud výpovědi stáhnou do příštího pátku, řekli dnes ČTK zástupci nemocnic.   "Lékaři, kteří do 7. února vezmou výpovědi zpět, budou bez problému přijati zpět do fakultní nemocnice," řekla její mluvčí Renata Jenšíková. U ostatních lékařů, kteří by si stažení výpovědi rozmysleli až po tomto datu, bude záležet na individuální dohodě. Nemocnice, kde odchody lékařů ohrožovaly zejména neonatologii a gynekologii, už podle Jenšíkové přijala na gynekologicko-porodnickou kliniku dvě nové lékařky. "Cílem bude dál snižovat počty přesčasových hodin u nás v nemocnici. Pokud se zvýší počet zdravotnického personálu na příslušných pracovištích, kde byli lékaři nejvíce nespokojení, zavedeme směnný provoz, který bude mít za následek snížení přesčasů," uvedla mluvčí.   V krajem vlastněné domažlické nemocnici chce odejít 20 ze 44 lékařů. Někteří už výpovědi stáhli dříve. "Pokud stáhnou výpovědi, jsme nuceni je přijmout všechny zpět," připustila ředitelka Alena Výrutová. Nemocnice vyhlásila výběrová řízení na pět primářských míst a chybí ji i další lékaři.   Také největší krajem vlastněná nemocnice v Klatovech by lékaře hrozící odchodem vzala zpět. Řekl to současný ředitel Jiří Vlček, který na funkci rezignoval a dnes končí. I jeho nástupce, krajem jmenovaný krizový ředitel František Lešundák, předpokládá, že by doktory přijal zpátky. "Musím se samozřejmě nejdřív seznámit se situací, ale osobně nemám problém vzít lékaře zpátky," řekl.   Šéf Zdravotnického holdingu Plzeňského kraje Jiří Fojtík uvedl, že kraj ani holding nechají na ředitelích, zda přijmou lékaře zpět. "Žádné obecné příkazy jsme k tomu nevydávali," řekl. Domnívá se nicméně, že ve většině případů nemocnice své doktory zpět vezmou.   Ministr zdravotnictví Leoš Heger (TOP 09) nabídl lékařům, kteří jsou nespokojení se situací ve zdravotnictvím a výší svých platů, dvě miliardy korun na mzdy zdravotníků navíc. Očekává, že zareagují stažením výpovědí.   Pokud nemocnice v kraji peníze navíc dostanou, rozdělí je zřejmě jen mezi lékaře. "Použijeme je přednostně na navýšení platu lékařů, protože v posledních letech platy zdravotních sester u nás poměrně výrazně poskočily výš," řekla Jenšíková. Také Výrutová se domnívá, že na více peněz i pro sestry už by peníze nestačily.   Jedním z návrhů ministra zdravotnictví na úspory je rušení akutních lůžek. Plzeňský kraj už podle Fojtíka sestavil spolu s odborníky z VZP speciální tým, který se tím bude zabývat. Tým důkladně prozkoumá situaci, počty lůžek v nemocnicích, jejich vytíženost a zohlední potřeby pacientů v dané oblasti a spádovost území. "Zatím je rozhodně předčasné mluvit o nějakých konkrétních počtech, je to věc diskuse v rámci tvorby koncepce celé problematiky," dodal.   Lada Pešková snm  