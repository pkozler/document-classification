 Střediska v Beskydech nabídnou o víkendu lyžařům výborné podmínky  --------------------    Ke zpravodajství: AUDIO   --------------------    Ostrava 27. ledna (ČTK) - Lyžaři se mohou těšit, že o víkendu budou mít v Beskydech výborné podmínky na sportování. Během týdne napadl čerstvý sníh a sportovní areály nabídnou kvalitní lyžování. ČTK to zjistila od provozovatelů lyžařských středisek.   "Nic fantastičtějšího, než je teď, nemůže pro lyžaře být. Je tu nádherně, svítí slunce, mrzne a všechny sjezdovky jsou bezvadně připravené," řekl Jaromír Vlček, předseda oddílu, který provozuje areál Ski Bílá. Na sjezdovkách je podle něj dost sněhu napůl přírodního a napůl technického a u vleků jsou krátké fronty. "Trošku problém je s běžeckými trasami. Zatím nenapadlo tolik sněhu, aby se daly dobře upravit," dodal Vlček.   Ideální sněhové podmínky jsou podle vedoucího areálu Skialpin Karla Šrubaře také na Pustevnách. V provozu je lanovka a dva vleky na velké sjezdovce, vlek Lokomotiva, Pod Šumnou a dětský provazový vlek. "V pátek a o víkendu přibude ještě vlek na malé sjezdovce. Na víkend budou upraveny i všechny běžecké tratě," řekl Šrubař.   Na příjemné lyžování se mohou těšit návštěvníci Javorového vrchu, kde na malé sjezdovce je zatím zhruba 40 centimetrů sněhu. "Budeme ještě zasněžovat velkou sjezdovku, takže o víkendu pojede malá sjezdovka plus velká do poloviny," uvedl provozovatel horského střediska Javorový vrch Viktor Pavlík.   vpl hš  