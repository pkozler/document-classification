 V Paříži začne soud s Gallianem kvůli antisemitským urážkám  --------------------    Ke zpravodajství: FOTO ve Fotobance  ID foto:  P201103011042801    --------------------    Paříž 21. června (ČTK) - Ve středu začne v Paříži soud s britským módním návrhářem Johnem Gallianem kvůli jeho antisemitským výrokům. Obžalobě čelí mimo jiné za to, že v pařížském baru podnapilý častoval dvojici návštěvníků rasistickými a protižidovskými urážkami. Hrozí mu pokuta ve výši 22.000 eur a půlroční vězení. Obhajoba hodlá podle agentury Reuters stavět na argumentu, že obviněný byl závislý na alkoholu a prášcích a neovládal se.   Padesátiletý Galliano, jenž v březnu po zveřejnění výroků zachycených na video dostal výpověď z firmy Dior, se má před soud osobně dostavit.   Módní návrhář 24. února zjevně v podroušeném stavu mimo jiné řekl návštěvnici baru, muzejní kurátorce Géraldine Blochové, že miluje Hitlera a že její rodiče měli být zplynováni v nacistickém koncentračním táboře.   Galliano, který se po vyhazovu od Diora léčil ze závislostí, bude chtít u soudu dokázat, že není rasista ani antisemita, ale toxikoman, jenž ztratil kontrolu nad svými slovy.   "Je zjevné, že Galliano byl nemocný," řekl obhájce Aurélien Hamelle. "Měl trojí závislost na alkoholu, benzodiazepinu (valium) a prášcích na spaní... Tyto drogy v kombinaci způsobují stav úplného a naprostého zbavení smyslů," dodal Hamelle.   Soud bude projednávat dvě žaloby na Galliana. První se týká jeho únorového slovního střetu s párem v pařížském baru. Druhou žalobu podala žena, jejímuž vzhledu se prý Galliano loni v říjnu vysmíval a na jejíž adresu prý rovněž pronesl rasistické urážky.   zdp kš  