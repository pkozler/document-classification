 Jihočeské školy získaly na úsporu energií 800 mil. Kč  České Budějovice 31. května (ČTK) - Jihočeské školy jsou v mezikrajském srovnání úspěšné s žádostmi v operačním programu (OP) Životní prostředí. Především na zateplování budov nebo změnu systému vytápění získaly přes 800 milionů korun. Úspěšné byly i s projekty na zvyšování úrovně vzdělávání a další stamiliony dostaly na modernizaci škol z Regionálního operačního programu. Vyplývá to ze Strategie rozvoje školství, kterou dnes schválili krajští zastupitelé. Částka není konečná, další žadatelé v plánovacím období EU 2007 až 2013 ještě mohou uspět.   Cílem operačního programu Životní prostředí je mimo jiné využívání zdrojů energií a prosazování jejich úspor. Na 90 škol dotací využilo na instalaci fototermických systémů, fotovoltaických článků, či tepelných čerpadel, a také na podporu zateplení budov, měření a regulace. Celkem 56 základních a mateřských škol získalo na projekty za 726 milionů Kč dotace přes 467 milionů, 34 středních škol pak 335 milionů a zbývající žadatelé včetně Vysoké školy ekonomické v Jindřichově Hradci přes 359 milionů korun. Do dalších výzev je připraveno 15 projektů za zhruba 200 milionů.   Z operačního programu Vzdělávání pro konkurenceschopnost školy dostanou na neinvestiční projekty téměř 300 milionů korun. Peníze posloužily na zvýšení kvality vzdělávání a zlepšení rovných podmínek žáků, a také k motivaci celoživotního vzdělávání. Naopak zejména na investiční projekty je zaměřen Regionální operační program (ROP). Lze z něj podporovat výstavbu, rekonstrukci a modernizaci škol a školských zařízení. Tam z jihu Čech zatím bodovalo 31 žadatelů, kteří dostaly 370 milionů Kč.   V dalším období bude kraj podporovat především projekty řešící zvýšení atraktivity učebních oborů zaměřených na rozvoj technických a přírodovědných oborů, a také zlepšení podmínek výuky a vzdělávání dětí se speciálními vzdělávacími potřebami.   mi mol  