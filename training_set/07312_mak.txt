 Menší banky v USA nadále krachují, v pátek úřady zavřely dvě  Washington 8. ledna (ČTK) - Menší banky ve Spojených státech nadále krachují. Úřady musely tento pátek zavřít First Commercial Bank of Florida a arizonskou Legacy Bank. Jde o první bankovní bankroty v USA v letošním roce, uvedla v noci na dnešek Federální společnost pro pojištění vkladů (FDIC).   Menší finanční instituce se tak nadále potýkají s propadem trhu bydlení a slabým růstem ekonomiky. Loni v USA zkrachovalo 157 bank, předloni 140. Je mezi nimi čím dál více menších institucí, letos každá s méně než miliardou dolarů aktiv. Větší banky se po finanční krizi z let 2007 až 2009 postavily na nohy rychleji.   First Commercial Bank of Florida měla aktiva 598,5 milionu dolarů a celkové vklady téměř 530 milionů USD. Její depozita převezme floridská banka First Southern Bank.   Legacy Bank měla v aktivech 150 milionů dolarů a na vkladech celkem 125,9 milionu. Ty převezme Enterprise Bank &amp; Trust ze St. Louis ve státě Missouri, napsala agentura Reuters.   pok mha  