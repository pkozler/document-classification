 Fendi představuje v Praze spojení řemesla, umění a designu  --------------------    Ke zpravodajství: AUDIO; ilustrační FOTO ve Fotobance  ID foto:  F201012210202901    --------------------    Praha 26. května (ČTK) - Projekt zaměřený na spojení řemesla, umění a designu představil dnes v Praze módní dům Fendi. Pro vznik limitované edice oslovil designéry po celém světě včetně Česka, aby vytvořili předměty z vyřazených materiálů. Chce tak poukázat na význam spolupráce mezi mistrem řemesla a designérem a na propojení tradice a experimentu.   Česká výtvarnice Martina Bozděchová si pro prezentaci v pražském butiku vybrala hlavu koně v životní velikosti. Podle ní jde o jeden z nejvýraznějších symbolů luxusní módní kolekce. "U koní to začalo. Hlava koně byl původní vzor, který využívali italští sedláři. Je to také symbol vznešenosti, ušlechtilosti a krásy," řekla designérka ČTK. Inspirací pro ní byla zejména zručnost italských sedlářů.   Podle zástupců firmy je cílem projektu představit výjimečnost ručního zpracování kůže. Společnost, která vznikla v Římě v roce 1925, se od počátku specializuje na produkci brašnářských a kožešnických výrobků. Jako součást skupiny LVMH je známá výrobou kabelek, kožichů a dalších prestižních produktů.   Prezentace v Praze následovala po podobných akcích v New Yorku, Londýne, Abú Dhabí, Soulu, Tokiu, Miláne, Římě či Ženevě. Koncem roku se celá kolekce představí v Římě a poté poputuje po zemích, kde má firma zastoupení.   Organizátoři projektu chtějí mimo jiné upozornit, že kůže využívána pro výrobu kultovních kabelek, je zajímavý materiál také pro moderní design. Vyrábí se z ní lampy a potahuje se jí nábytek. Ztvárnění v uměleckých artefaktech má odhalit nový rozměr tohoto materiálu.   "Výjimečnost řemesla Fendi je v tom, že se stále udržuje. Jsou ochotni investovat do lidské práce. Je tam spojení dokonalé řemeslné kvality a krásy," míní Bozděchová. Ocenila zároveň, že firma se nebrání ani spolupráci s mladými designéry, kteří ve světě módy nejsou známí.     Podklad hlavy koně česká designérka potáhla tmavou kůží, která je využívána pro prestižní sérii Selleria. Chochol s pomocí zručné italské řemeslnice ozdobila pestrými třásněmi v barvách využívaných pro současnou kolekci dámských kabelek. "Je to gejzír barev. Červená, fialová, růžová i zelená hlavu koně úžasně rozjasní," uvedla.   Podle módní historičky Jany Máchalové se v současné době dostává do popředí zájmu zejména výroba, která vychází z tradice a řemeslného zpracování. "Svět je zahlcen nekvalitními výrobky," řekla ČTK.     Upozornila, že v Česku byla tradice řemesla potlačena a teprve od 90. let lidé mohou poznávat význam kvalitní řemeslné produkce. "V Itálii či Francii je stále velká úcta k řemeslu a lidé také umějí značku, která si na něm zakládá, nosit," zdůraznila.   Alexandra Malachovská dr    