 V Německu se dál šíří střevní nákaza a přibývají mrtví  Upravili jsme titulek, v 1. a 3. odstavci jsme aktualizovali počet prokázaných obětí nákazy, v 1. a 5. odstavci doplnili reakci Španělska a v 7. odstavci reakci Nizozemska.   --------------------    Berlín/Madrid 27. května (zpravodaj ČTK) - Němečtí experti pokračují v horečném pátrání po původci smrtící střevní infekce, která v zemi už zabila pět lidí. Za poslední den přibylo 60 vážných případů. Zdrojem nebezpečné střevní nákazy jsou podle všeho salátové okurky ze Španělska, v nichž už byl virus nalezen. Madrid nález německých úřadů ale zpochybnil a varoval před vrháním podezření na všechny španělské zemědělské produkty.   Počet osob nakažených průjmovou chorobou se v Německu vyšplhal už na přibližně 700. Nejvíce jich je na severu země, kde nynější nákaza v polovině května vypukla. "Šíření pokračuje dál. Od čtvrtka do dneška přibylo zhruba 60 nových případů s hemolyticko-uremickým syndromem, tedy s těžkým průběhem infekce EHEC," oznámil dnes ředitel Institutu Roberta Kocha Reinhard Burger. Ve čtvrtek tento ústav evidoval 214 lidí s tímto syndromem.   Roste také počet obětí. K dosud třem prokázaným se dnes připojily dvě ženy z dolnosaského Cuxhavenu, u nichž laboratorní testy také potvrdily souvislost mezi jejich smrtí a nákazou bakterií EHEC. Jedna zemřela ve středu, druhá dnes ráno.   Pátrání po původu infekce v noci na dnešek vyhlásilo také španělské ministerstvo zdravotnictví. V pyrenejské království jsou v podezření dvě farmy v provinciích Málaga a Almería, z nichž mohou kontaminované okurky pocházet. Majitel jedné z nich se ale proti podezření energicky ohradil. "Nejspíš potřebují obětního beránka," řekl ředitel zemědělské farmy v Málaze. Nevyloučil, že okurka byla kontaminována při nesprávné manipulaci v Německu.   Podobně reagovalo také španělské ministerstvo zemědělství. Podle jeho státního tajemníka Josepa Puxeua není jisté, že okurky byly bakterií napadeny právě ve Španělsku. Daleko pravděpodobnější podle něj je, že byly kontaminovány během transportu nebo zpracovávání v Německu. "Nesmíme se pohybovat v oblasti spekulací," zdůraznil podle DPA Puxeu a varoval před paušálním vztahování tohoto problému na všechny španělské zemědělské produkty.   Gerd Sonnleitner, šéf německého Svazu zemědělců, se naopak vyslovil pro zpřísnění pravidel pro dovoz zeleniny. "Žádáme, aby byla zavedena jednotná pravidla pro celou Evropskou unii," uvedl Sonnleitner v dnešním vydání listu Rheinische Post. Pravidla, která jsou v samotném Německu velmi přísná, by podle něj měla platit i pro dovoz ze třetích zemí.   Podle sdělení Evropské komise experti zkoumají další možný zdroj nákazy, tentokrát okurky z Nizozemska. Tamní úřady ale toto podezření dnes označily za nepodložené. "Nemáme dosud žádné takové zjištění," prohlásila mluvčí nizozemského úřadu pro kontrolu zboží VWA Marian Bestelinková.   Střevní infekce se už z Německa rozšířila také do Švédska, které má k dnešnímu dni deset nemocných, do Dánska, kde jsou hlášeni čtyři, do Británie se třemi postiženými a Nizozemska s jedním. Všichni podle dostupných informací v nedávné době pobývali v Německu.   Podle DPA vyřadily mnohé německé restaurace, jídelny, nemocnice a školy čerstvou zeleninu dočasně z jídelníčků. Dovozci španělské okurky bojkotují, "salátovky" zmizely z mnoha německých obchodů.   České ministerstvo zemědělství oznámilo, že situaci bedlivě sleduje. "Ministr zemědělství Ivan Fuksa ještě před vystopováním původu nákazy připravil výzvu dozorovým orgánům, aby věnovaly zvýšenou pozornost potravinářskému zboží, jehož prostřednictvím se nákaza může šířit, a případný výskyt na našem území mu neprodleně hlásily," řekla ve čtvrtek ČTK mluvčí ministerstva Tereza Dvořáčková.   Němečtí vědci zjistili, že jde o bakteriální kmen typu HUSEC 41, avšak zmutovaný, na který nezabírají antibiotika ani penicilin. Nemocní konzumovali ve zvýšené míře syrová rajčata, salátové okurky a listový salát. Podle Burgera proto nadále platí varování Kochova institutu z počátku týdne před požíváním těchto druhů zeleniny v syrovém stavu. Nelze totiž vyloučit, že se nákaza rozšířila i prostřednictvím jiných potravin než jen odhalených okurek ze Španělska.   fln jas mik  