 Slovensko podepsalo s Maďarskem dohodu o propojení plynovodů  --------------------    Ke zpravodajství: FOTO/aktuality; GRAFIKA   --------------------    Bratislava 28. ledna (ČTK) - Slovensko a Maďarsko propojí své plynovodní sítě, čímž by se měla snížit závislost obou zemí na dodávkách suroviny z Ruska. Smlouvu o spojení plynovodů dnes v Bratislavě podepsala premiérka Iveta Radičová se svým maďarským protějškem Viktorem Orbánem. Náklady na výstavbu více než stokilometrového potrubí dosáhnou kolem 100 milionů eur (zhruba 2,4 miliardy Kč), necelou třetinou zemím přispěje Evropská unie.   Přepravní sítě se propojí mezi slovenským městem Veľký Krtíš a maďarskou obcí Vecsés. "Je to krok, který znamená větší nezávislost z hlediska energetické bezpečnosti Slovenské republiky," řekla Radičová po podpisu dohody. Dodala, že se chystá také spojení elektrických soustav obou zemí.   Výstavba plynovodu je součástí rozsáhlého záměru diverzifikace energetických tras v zemích visegrádské čtyřky, o níž tento týden jednali ministři V4 odpovědní za energetiku. První část projektu severojižního propojení plynovodů mezi Polskem a Chorvatskem, které má procházet všemi středoevropskými zeměmi, by měla být dokončena letos, kdy začne fungovat plynovod mezi Českem a Polskem v oblasti Těšínska.   Posílit by se měla také možnost zpětného toku suroviny z Česka na Slovensko, nejisté je zatím spojení do Polska, o tomto projektu se rozhodne příští rok.   Slovensko bylo v uplynulých letech zcela závislé na dovozu plynu z Ruska. Po krizi v roce 2009, kdy se kvůli sporům Moskvy s Ukrajinou zastavil tok suroviny, začala země hledat alternativní možnosti dodávek, které jsou nyní možné z Česka i Rakouska.   Radičová s Orbánem, který přijel na oficiální návštěvu Bratislavy po 12 letech, mluvili také o výstavbě rychlostí silnice mezi východoslovenskými Košicemi a maďarským Miskolcem. Zatímco slovenská část komunikace se buduje, Budapešť práce zastavila. Orbán přislíbil, že výstavba silnice, která zrychlí cestování do Maďarska, bude obnovena.   prl boa dvd  