 Cassano: Jestli si to v Miláně pokazím, zasloužím do blázince  Řím 14. ledna (ČTK) - Kontroverzní italský fotbalista Antonio Cassano prohlásil, že pokud si svými disciplinárními prohřešky pokazí angažmá v AC Milán, zaslouží si být zavřen do blázince. Kvůli problémům s chováním postupně odešel z AS Řím, Realu Madrid i Sampdorie Janov.   "Pokud to zkazím i tady v Miláně a znovu se dostanu do zbytečných problémů, tak si opravdu zasloužím, aby mě zavřeli do blázince," prohlásil na dnešní tiskové konferenci Cassano, u kterého se spekulovalo o tom, že trpí psychickými problémy.   Osmadvacetiletý Cassano se na přestupu do Milána domluvil na konci roku. Jeho odchod ze Sampdorie byl na spadnutí od října, kdy se pohádal s prezidentem klubu Riccardem Garronem a byl vyřazen z týmu. Během své kariéry se několikrát pohádal s funkcionáři i spoluhráči, výjimkou nebyly ani rvačky a záchvaty vzteku.   "Udělal jsem v životě mnoho chyb. Ničeho nelituji, ale už je na čase, abych se změnil. Nechci zklamat lidi, kteří mi věří," uvedl tvořivý útočník. "Jsem si jistý, že tohle je moje poslední šance. Navíc úplně špičková, protože výš už jít nemohu. Nad AC Milán už je jen nebe," dodal hráč, který v minulosti prohlásil, že jen jeho žena ho zachránila od toho, aby skončil ve vězení.   svd ura  