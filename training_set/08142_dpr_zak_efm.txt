 ČT1: ŘSD vypsalo tendr na šéfy krajských poboček včetně v Ústí  Praha 10. ledna (ČTK) - Ředitelství silnic a dálnic (ŘSD) vypsalo výběrové řízení na nové vedení krajských poboček, včetně pobočky v Ústí nad Labem. Informovala o tom dnes Česká televize s tím, že se tak stalo poté, co ministr dopravy Vít Bárta (VV) nařkl ústecké šéfy z propojení s podnikateli.   Bárta v pořadu Otázky Václava Moravce řekl, že podá trestní oznámení na vedení ŘSD v Ústeckém kraji. Z výsledků auditu ministerstva podle něho vyplývá, že někteří manažeři ŘSD na krajské úrovni kryjí nelegální činnost stavebních firem. To se podle Bárty týká nejvíc Ústeckého kraje, kde je navíc podezření, že vedení ŘSD řídí "slavní kmotři ODS a sociální demokracie" - vlivný podnikatel Patrik Oulický (ODS) s lídrem severočeské organizace ČSSD Petrem Bendou.   Benda i Oulický popírají, že by měli možnost ovlivňovat severočeské zakázky ŘSD. Oulický dosud tvrdil, že žádná z jeho firem pro ŘSD nepracovala. Česká televize dnes ale uvedla, že má k dispozici dokumenty, z nichž vyplývá, že Oulický je spoluvlastníkem společnosti Energetické a dopravní stavby. Ta se podílí na stavbách za skoro 2,5 miliardy korun - rozšíření silnice R7 na Chomutovsku a stavby protipovodňové vany v Ústí nad Labem.   "My jsme připravovali pouze technické podklady tenkrát s Viamontem. Já jsem nebyl v té době akcionářem, společnost EDS jsem koupil až následně," brání se Oulický.   "Pokud tam došlo k pochybení manažerů, pak se nevztahuje pouze k jedné stavební firmě. Je to v souvislosti (výběrové řízení na nové vedení krajské pobočky) s auditem, který provedlo ministerstvo dopravy," řekl dnes České televizi generální ředitel ŘSD Jiří Švorc.   Švorc vede ŘSD od konce srpna, ve funkci vystřídal Alfreda Brunclíka, který čelil kritice, že stavby silnic a dálnic v Česku jsou příliš drahé. Ředitelství silnic a dálnic ČR je státní příspěvková organizace zřízená ministerstvem dopravy. Spravuje dálnice a silnice I. třídy a zabezpečuje výstavbu dálniční a silniční sítě.   kri jw  