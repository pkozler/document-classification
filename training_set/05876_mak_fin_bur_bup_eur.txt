 Investoři mají o dluhopisy EU značný zájem, ta může hodně vydělat  Doplnili jsme další informace v 1.,3., 6. a 7. odstavci.   --------------------    Brusel 6. ledna (zpravodaj ČTK) - Evropská unie může na finanční pomoci Irsku značně vydělat. Za obrovského zájmu investorů prodala první část dluhopisů, z nichž bude pomoc Irům v celkové výši 85 miliard eur částečně financovat. Investoři dluhopisy nakoupily s úrokem ve výši 2,59 procenta, EU však Dublinu peníze půjčí za 5,51 procenta. Informoval o tom dnes deník Irish Independent.   Za cenné papíry ve výši pěti miliard eur ručí všech 27 členských států unie a pokud by Irsko pomoc nesplatilo, jednotlivé země by investorům finanční prostředky vrátily prostřednictvím svých příspěvků do rozpočtu EU. Dluhopisy, za něž ručí všechny státy, se na finančním trhu setkaly se značným zájmem a poptávka třikrát převýšila nabídku.   Případný zisk z dluhopisů, pokud Irové v následujících letech pomoc splatí, se vrátí zpět do unijního rozpočtu a rozdělí se mezi jednotlivé členské státy. Ty tak zaplatí do pokladny EU o něco méně.   "Jde o velmi dobrý výsledek," komentoval prodej Gary Jenkins z Evolution Securities. Podle něj má ovšem zájem o dluhopisy EU i svá negativa. "Země jako Irsko si (na trhu) nemohou prakticky půjčovat a existuje riziko, že investoři dají přednost těmto produktům než dluhopisům Španělska či Itálie, kterým se tak značně zhorší přístup na trh," dodal Jenkins. Španělsko a Itálie přitom patří mezi země, kam by se podle ekonomů mohla dále rozšířit dluhová krize.   Problémy s prodejem dluhopisů problémových zemí se přitom již objevily v Portugalsku. Lisabon nabízel ve stejnou dobu jako evropská sedmadvacítka šestiměsíční pokladní poukázky za 500 milionů eur, které nakonec prodal za úrok 3,686 procenta. Loni v září ovšem úrokový sazba činila 2,045 procenta, vládě se tak financování dluhu velmi prodraží.   Velmi negativně se vyvíjí i úrokové sazby i u dalších problematických zemí eurozóny. Výnosy u desetiletých irských dluhopisů překročily hranici devíti procent a u řeckých dokonce 12 procent, tedy psychologickou hranici, kdy investoři zcela vážně očekávají státní bankrot.   Země eurozóny navíc musí v letošním roce na trhu získat značné finanční prostředky, což jen zvyšuje napětí na trhu. Jen v lednu se mají v aukcích objevit dluhopisy za 80 miliard eur a za celý rok za 850 miliard eur, přičemž vlády chtějí prodat pokladní poukázky za dalších 700 miliard eur. "To není dobrý start do nového roku. Další vlna dluhové krize je před námi," uvedl analytický internetový server Eurointelligence.   urm mha  