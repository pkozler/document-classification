 Ve školkách v Brně nezbylo místo na polovinu tříletých zájemců  Brno 5. května (ČTK) - Při zápisech do brněnských mateřských škol letos musely ředitelky odmítnout polovinu tříletých zájemců. Míst je nedostatek, a tak jedním z hlvních kritérií je věk. U starších dětí se dostalo na všechny, řekla dnes novinátům primátorova náměstknyě Jana Bohuňovská (ODS). Připustila však, že zdaleka ne všichni rodiče získali místo ve školce, kterou si vybrali. Mnozí tak děti musejí vozit dál od domu.   Letos tříleté děti představují nejsilnější populační ročník aktuálního baby boomu. V roce 2008 se narodilo v Brně 4490 dětí, což bylo v té době nejvíc za posledních 15 let. Od té doby se porodnost snižuje, ale jen mírně. Nároky na počty míst tak dál porostou, protože s mnohými tříletými dětmi jsou rodiče doma, například protože pečují o jejich mladšího sourozence.   Školky se v Brně rušily v 90. letech, kdy byly poloprázdné. Aktuální zájem o předškolní vzdělávání znamená opačné potíže. V posledních deseti letech se počty míst ve školkách podle Bohuňovské zvýšily o 1511. "Jen za poslední dva roky to bylo 605 nových míst. Vznikly přebudováním nebo rekonstrukcí současných kapacit," uvedla. Dalších 244 dětí mohly ředitelky přijmout díky výjimkám, že mohou do tříd přijmout víc dětí.   Letos by mělo do začátku září díky stavbám i dalším investicím být k dispozici 200 nových míst. Dalších 150 by mělo následovat ve školním roce.   Bohuňovská připustila, že budování nových mateřských škol je drahé. Například nově stavěná školka na sídlišti Kamechy přijde na 21 milionů korun, uvnitř mají být dvě třídy. Proto se uvažuje i o dalších formách. Někde fungují pod patronací místních radnic takzvané školičky s dopoledním provozem. Rodiče tam však na docházku dětí musejí platit, a to asi 2000 korun za měsíc. Pořád je to méně ve srovnání se soukromými školkami, kde ceny začínají na 6000 korunách za měsíc.   Podle náměstkyně se uvažuje i o další variantě - školce pro předškoláky. Například na sídlišti v Brně-Novém Lískovci jsou volné prostory v základní škole. Podobná třída by tam mohla vzniknout. "Teď zjišťujeme, na kolik by to přišlo. Rozhodně by to bylo oproti stavbám na zelené louce daleko příznivější," dodala náměstkyně. Úředníci budou zjišťovat i zájem rodičů.   lce snm  