 Domažlice dokončují kanalizaci v Havlovicích  Domažlice 22. ledna (ČTK) - Domažlice dokončují kanalizaci v městské části Havlovice. Hlavní práce na projektu za zhruba 60 milionů korun, na který získalo město státní dotaci, jsou hotové, začínají se připojovat první domy, řekl ČTK starosta Domažlic Miroslav Mach. Kromě toho radnice pokračuje v dosud největší investiční akci v historii města, jíž je více než půlmiliardový projekt kanalizace a vodovodu v samotných Domažlicích. Začal loni a dokončený by měl být příští rok.   V Havlovicích už město dokončilo i zkoušky hlavních rozvodů vody a kanalizace. "Ještě jsme neudělali kompletní úpravy povrchů," uvedl starosta. Na jaře by se měla do země položit zbývající elektrické a telefonní vedení.   Domažlice loni zahájily rekonstrukci kanalizace, vodovodu a čistírny odpadních vod za víc než 550 milionů korun. Město na ni dostalo dotaci EU kolem 430 milionů korun, zbytek zaplatí z vlastní kasy. "Už jsme stihli prostavět 140 milionů korun především na čistírně a na hlavních stokách," popsal Mach. Hlavní práce čekají radnici letos. Kvůli stavbě je velká část ulic rozkopaná. Starosta předpokládá, že v hotových úsecích radnice začne pokládat nové komunikace a chodníky na jaře.   Stavba Čistá Berounka umožní napojit každou domácnost na kanalizaci a připraví kapacitu pro další expanzi zatím jedenáctitisícového města o tisíce obyvatel. Stavební firmy vybudují přes sedm kilometrů nové kanalizace, obnoví více než čtyři kilometry staré a napojí přes 700 nových obyvatel. Nový vodovod bude mít délku 630 metrů a rekonstruovaný téměř 14 kilometrů. Původní vodovod je i víc než 70 let starý. Rozsáhlá je i obnova čistírny, která pak výrazně zvýší kapacitu.   lap mkv  