 Euro díky zájmu o portugalské obligace posiluje  Londýn 12. ledna (ČTK) - Evropská měna dnes na devizových trzích posiluje. Důvodem je zájem o aukci portugalských státních obligací, který zmírnil obavy, že země bude muset požádat o pomoc Evropskou unii.   V 17:50 SEČ euro vůči dolaru posílilo o 0,72 procenta na 1,3063 USD. K jenu vzrostlo o 0,82 procenta na 108,83 JPY. Dolar vůči jenu stoupl o 0,13 procenta na 83,31 JPY.   Portugalsko dnes prodalo dluhopisy s různou dobou splatnosti za 1,249 miliardy eur (asi 30 miliard Kč). U klíčové desetileté splatnosti se úrok díky silné poptávce snížil na 6,716 procenta z 6,806 procenta dosažených na předchozí listopadové aukci. Bezproblémový prodej dluhopisů a nižší úrok snižují tlak na vládu, aby dobrovolně přijala nabídku zahraniční pomoci.   Euro od listopadu kleslo k dolaru o zhruba deset procent, protože investoři se obávají šíření dluhové krize v eurozóně. O pomoc kvůli problémům se splácením dluhu musely již požádat Řecko a Irsko a spekuluje se, že další na řadě jsou Španělsko a Portugalsko, napsaly agentury AP a Reuters.   irl jw  