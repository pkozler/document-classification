 Stávka řidičů o víkendu nepůsobila v ostravské MHD větší problémy  Ostrava 5. června (ČTK) - Stávka části řidičů Dopravního podniku Ostrava (DPO) za větší růst platů nezpůsobila během víkendu v moravskoslezské metropoli výraznější dopravní komplikace. Spoje totiž jezdily normálně podle víkendových jízdních řádů. Někde se však mohlo stát, že zejména autobusový spoj dopravce nevypravil. Vedení podniku se pokusí najít společnou dohodu o zvýšení mezd se stávkujícími řidiči znovu v pondělí. ČTK to řekl mluvčí DPO Miroslav Albrecht.   "Když nějaký spoj nebyl vypraven, tak jen výjimečně. Jinak jsme jezdili normálně podle víkendových jízdních řádů," uvedl Albrecht. DPO se daří zachovat velkou část hromadné dopravy díky šoférům, kteří nestávkují, a brigádníkům. Také využívá jiné dopravce. Během pracovních dnů však spoje jezdí omezeně podle víkendových jízdních řádů, hlavní linky jsou ale posíleny.   Obě znesvářené strany usednou za jednání stůl opět v pondělí ve 14:00. Vedení i odboráři naznačili, že jsou ochotni udělat nějaké ústupky, aby se dohodli na růstu mezd a stávka skončila. Vedení firmy proto během víkendu hledalo kroky k úsporám, aby mohlo řidičům přidat. Představí je odborářům na pondělním jednání. Dosud odbory trvaly na pětiprocentním růstu mezd, vedení nabízelo 1,5 procenta pro letošní i příští rok.   Předseda odborů DPO Ivo Protivínský dnes ČTK řekl, že jsou ochotni udělat ústupek. "Z naší strany jsme připraveni udělat kompromis, ale vedení musí přijít s lepší nabídkou než tou, kterou zatím předložilo," uvedl Protivínský. Odboráři v pondělí ráno opět projdou centrem města k magistrátu.   Ostravský dopravní podnik zaměstnává 2200 lidí. Podle odborů stávkuje přibližně 700 zaměstnanců. Průměrný plat ve firmě podle vedení společnosti přesahuje 22.000 korun.   rkj jpt      