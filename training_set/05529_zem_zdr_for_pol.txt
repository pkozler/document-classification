 Německá ministryně je pro tvrdý právní postih dioxinové aféry  Doplnili jsme o širší citát ministryně ve 2. odstavci a aktualizovali vývoj ve 4. odstavci.   --------------------    Berlín 9. ledna (ČTK) - Německá ministryně pro výživu, zemědělství a ochranu spotřebitelů Ilse Aignerová je pro tvrdý právní postih viníků dioxinové aféry. Případ, kdy byl tuk v krmivu pro hospodářská zvířata kontaminovám nebezpečnými dioxiny a ty se poté dostaly i do potravin, se musí důkladně prošetřit, řekla ministryně dnešnímu listu Bild am Sonntag.   "Pro naše farmáře je to obrovská rána. Byli naprosto nevinně vtaženi do této situace nechutnými machinacemi několika lidí," řekla ministryně. "Vzhledem k tomu, co víme teď, je těžké zbavit se podezření, že se spojily gaunerské aktivity s alarmující bezohledností. Spravedlnost musí zasáhnout tvrdě," vyzvala ministryně justici.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto tento týden zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů.   Do dnešního dne ale úřady v prověřování situace pokročily a uzavřené farmy opět otevírají. Dolní Sasko například uvádí, že ze 4400 uzavřených farem jich zůstalo pod zákazem kvůli dalším testům jen 1470, napsaly agentury AP a Reuters.   První nález dioxinů v mase se objevil tuto sobotu. Tři kuřata z 15 zvířecích vzorků odeslaných komisi EU, vykazovala dvojnásobnou koncentraci, než zákon povoluje, uvedl mluvčí německého ministerstva zemědělství.   České úřady podle pátečního vyjádření českého ministerstva zemědělství zintenzivnily kontroly potravin dovážených z Německa i kontroly výrobců krmiv. Podle předběžných výsledků byly testované vzorky vepřového v pořádku.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se rozkládá pomalu. Dobře se váže na tuk v lidském nebo zvířecím těle a při větších koncentracích nebo dlouhodobém působení může způsobit vážné zdravotní poruchy.   pok mha  