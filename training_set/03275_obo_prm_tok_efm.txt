 Prodejce oblečení Abercrombie se ve čtvrtletí vrátil k zisku  New York 18. května (ČTK) - Prodejce oděvů Abercrombie &amp; Fitch Co. se v prvním čtvrtletí vrátil k zisku. Hospodaření podpořil vysoký růst prodeje v zahraničí, vyšší poptávku firma zaznamenala i na domácím trhu. Čistý zisk činil 25,1 milionu USD (431,3 milionu Kč) ve srovnání se ztrátou 11,8 milionu USD ve stejném období loňského roku. Uvedla to firma v dnešním prohlášení.   Tržby se zvýšily o 22 procent na 836,7 milionu USD. Z toho tržby v USA stouply o 13 procent a v zahraničí o 64 procent. Firma provozuje více než 1000 obchodů stejného jména a pod jménem Hollister.   Společnost Abercrombie je známá hlavně drahým oblečením. V době recese se potýkala s problémy a zlepšení situace pociťuje až v posledních několika čtvrtletích. Nově jí však začínají dělat starosti rostoucí ceny bavlny, které by mohly snížit zisk firmy nebo ji donutit zvýšit ceny.   Kvůli slabé poptávce v USA firma začala více expandovat v zahraničí. Nyní jsou centrem jejího zájmu Čína, Hongkong, Paříž a Dublin, napsaly agentury AP a Reuters.   irl jw  