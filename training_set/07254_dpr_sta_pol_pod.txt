 V Kutné Hoře vybudují společně s krajem nový kruhový objezd  Kutná Hora 15. května (ČTK) - V Kutné Hoře chtějí vybudovat nový kruhový objezd u prodejny Kaufland, který by zklidnil dopravu. Přípravy akce však nebyly jednoduché. V úseku se totiž kříží komunikace spravované městem i Středočeským krajem. Radnice se nakonec s hejtmanstvím domluvila, že objezd vybudují společně a že se podělí i o náklady, řekl ČTK místostarosta Jiří Franc (Šance pro Kutnou Horu).   Budování objezdu na křižovatce Čechovy a Ortenovy ulice a silnice vedoucí do místní části Kaňk by měla začít do konce května. Práce potrvají přibližně měsíc a měly by se obejít bez větších uzavírek. "Ale ten optimismus mě může ještě přejít," dodal místostarosta.   Úprava se bude týkat pouze povrchu vozovky, dopravního značení a nového nasvětlení, nemá se týkat sítí. Středový kruh má být vytvořen z panelu. Náklady mají činit asi 900.000 korun, město zaplatí jednu polovinu a kraj druhou. Na vytvoření kruhového objezdu by podle France měla v nejbližších týdnech navázat i rekonstrukce krajské silnice vedoucí z Kaňku.   Další kruhový objezd chce město vybudovat na Karlově, příští týden má v plánu první jednání nad projektovou studií. "Je k tomu přizvána i policie, aby s projektantem mohla řešit sporné body, kterých bude určitě dost," dodal Franc.   Kruhové objezdy budují i ostatní středočeská města. Například v Kladně je plánují u budovy Kokos, v níž sídlí Fakulta biomedicínského inženýrství, nebo u zimního stadionu. Doprava je pak podle zástupců radnic plynulejší a bezpečnější.   khj mha  