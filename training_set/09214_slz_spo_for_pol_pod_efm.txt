 Dobeš ostře kritizuje rozhodnutí ČSTV ohledně investorů Sazky  Praha 13. ledna (ČTK) - Ministr školství, mládeže a tělovýchovy Josef Dobeš dnes ostře kritizoval rozhodnutí Českého svazu tělesné výchovy (ČSTV), který ve středu pro zadluženou loterijní společnost Sazka nedoporučil přijmout nabídky, jež by změnily její vlastnickou strukturu. Dobeš v tiskové zprávě uvedl, že rozhodnutí ČSTV, který je největším akcionářem Sazky, povede k zakonzervování kritického stavu firmy a "posílení starých struktur".   Středeční rozhodnutí výkonného výboru ČSTV prakticky znamená, že ze tří uchazečů o Sazku budou akcionáři dál jednat pouze s Martinem Ulčákem. Ten jako jediný ze zájemců o Sazku, která v současné době čelí finančním problémům kvůli výstavbě pražské O2 areny, nežádá v loterijní firmě žádný podíl.   "Zakonzervování a posílení starých struktur v ČSTV je velmi nebezpečný jev. Ti samí lidé, kteří dovedli společnost Sazka tam, kde je, říkají, že vědí, jak ji z této situace dostat," uvedl Dobeš. Odmítnutí silného strategického partnera, který by přinesl změnu, prý vnímá jako vážné pochybení výkonného výboru ČSTV.   Dobeš přirovnal členy výboru ke svým někdejším klientům z psychoterapeutické praxe. "Někteří členové výkonného výboru se chovají stejně, jako by měli strach z vůdce sekty," uvedl ministr.   Akcionáři Sazky dostali tři oficiální nabídky. Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Sázkový holding Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy korun na okamžitou pomoc. Penta za to chce stoprocentní podíl v Sazce, Synot dvě třetiny akcií, jediný Ulčák přímý vstup do společnosti nepožaduje, a netrvá ani na změně jejího vedení. Podnikatel Radovan Vítek, který skupuje dluhy Sazky a hrozí jí insolvenčním řízením, zatím žádnou oficiální nabídku nepředložil.   Sazka je největší tuzemská loterijní společnost. ČSTV je s téměř 68 procenty jejím největším akcionářem. Společnost si i přes pokles v posledních letech udržuje čistý roční zisk výrazně nad hranicí jedné miliardy korun, čelí však problémům plynoucím z vysokých splátek za výstavbu vysočanské O2 areny držitelům dluhopisů. Za loňský rok vytvořila podle předběžných výsledků čistý zisk 1,4 miliardy korun, což je meziroční nárůst o 12 procent.   jhr dvd  