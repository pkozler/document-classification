 Promopro nemělo v Kongresovém centru exkluzivitu, uvedlo centrum  Doplnili jsme vyjádření firmy Promopro, ČSSD a TOP 09.   --------------------    Praha 28. ledna (ČTK) - Firma Promopro neměla exkluzivitu na poskytování konferenční techniky v pražském Kongresovém centru. Tvrdí to vedení firmy Kongresové centrum Praha (KCP) v tiskové zprávě, kterou dnes zaslalo ČTK. Právě exkluzivitou při poskytování zvukové a obrazové techniky přitom ministr obrany Alexandr Vondra ve čtvrtek obhajoval údajně podezřelou smlouvu s firmou Promopro z doby českého předsednictví EU. Vondra byl v té době vicepremiérem pro evropské záležitosti a organizaci předsednictví měl se svým týmem na starosti. Vedení společnosti Promopro dnes prohlásilo informace zveřejněné v médiích za zkreslené, neúplné a tendenční.   Podle opoziční ČSSD by se měl výdaji za předsednictví zabývat Nejvyšší kontrolní úřad. Sociální demokraté se také pokusí případ podezřelé zakázky otevřít na půdě sněmovny. Kauzu chtějí rozvířit i ve sněmovním kontrolním výboru, uvedl dnes šéf strany Bohuslav Sobotka.   Promopro má na základě smlouvy pronajatou část technického zázemí sálů, spravuje i některá zařízení a rozvody v centru. "Nikdy však neměla exkluzivitu na poskytování audiovizuální techniky v prostorách Kongresového centra Praha," napsalo vedení KCP. Vyjádření Vondry se ČTK snaží získat.   Ministerstvo financí podalo trestní oznámení kvůli údajně podezřelé zakázce, kterou v době českého předsednictví bez soutěže získala od státu firma Promopro. Společnosti zakázku "přiklepla" bez výběrového řízení vládní sekce pro české předsednictví vedená tehdy Vondrou (ODS), nynějším ministrem obrany.   Vondra ve čtvrtek výběr firmy Promopro obhajoval tím, že už před předsednictvím měla exkluzivní smlouvu s Kongresovým centrem Praha, kde vláda většinu velkých zasedání pořádala. Podle vedení KCP však smlouva mezí ním a Promopro nevylučuje možnost využití nabídky jiné firmy.   Vedení Promopro se dnes proti údajům uvedeným v médiích ohradilo. " Zveřejněné informace považujeme za zkreslené a neúplné, popisující celou situaci tendenčním způsobem a poškozující naši společnost," uvedl generální manažer Jaroslav Veselý.   Firma je podle něj přesvědčena, že se nedopustila žádného pochybení či jednání, které by bylo v rozporu s právními předpisy. "Do doby prošetření celé záležitosti se nebudeme dále mediálně vyjadřovat," dodal Veselý.   Současný ministr obrany ve čtvrtek uvedl, že zakázku na zajištění konferenční techniky osobně nevyjednal, nepodepsal a nebyl s ní seznámen. Za podpisy smluv podle něj odpovídal někdejší vedoucí úřadu vlády Jan Novák, jeho ekonomičtí poradci a náměstkové. Jeho vysvětlení případu odmítl Novák, za něhož se postavil někdejší premiér z dob předsednictví Mirek Topolánek (ODS).   "Za přípravu smluv a výběr dodavatelů odpovídala sekce řízená panem místopředsedou vlády Vondrou. V tomto konkrétním případě mě ujistil, že je rámcová smlouva s dodavatelem bezchybná. Neměl jsem důvod pochybovat o jeho slovu nebo o kompetentnosti spolupracovníků, které si vybral," sdělil Novák ČTK.   Nováka dnes podpořil také další bývalý šéf úřadu vlády Ivan Přikryl. "Přenášet odpovědnost za smlouvy na vedoucího úřadu je nesmysl, ostatně rozpočet na akci měla schválit vláda jako celek," uvedl v tiskovém prohlášení. Podle Přikryla nebylo možné, aby Novák odmítl podepsat smlouvu navrženou tehdejším místopředsedou vlády Vondrou. "Odpovědnost byla svěřena za agendu Vondrovi a ten ji nese, ať říká cokoli," dodal Přikryl.   Předseda poslaneckého klubu TOP 09 Petr Gazdík dnes ČTK řekl, že nevidí důvod, aby Vondra zakázku z doby předsednictví vysvětloval svým kolegům z vládní koalice. Důležité podle něj je, že se policie případem zabývá. Pokud by se přišlo na to, že zakázka byla zmanipulovaná, měl by Vondra zvážit rezignaci, dodal Gazdík.   Informaci o podezřelé zakázce ve čtvrtek přinesl deník Právo. Podle něj neměla původní částka pro firmu Promopro za pronájem a obsluhu audiovizuální techniky na akcích spojených s českým předsednictvím překročit 85 milionů korun. Společnost prý ale nakonec vyfakturovala úřadu vlády 766 milionů.   Podle Aktuálně.cz trestní oznámení podal finanční a analytický útvar ministerstva, který se zabývá mimo jiné i praním špinavých peněz. Pochyby se dle serveru opírají o tok peněz určených na zakázku: firma, která ji vyhrála, najala další společnosti, které fakticky odvedly práci za méně peněz. "Asi 150 milionů putovalo na účty spojené s firmou, která ve skutečnosti na zakázce vůbec nepracovala," napsal ve čtvrtek server.   tmn rot  