 Živnostníci zaplatí vyšší zdravotní pojištění, nejméně 1670 korun  Opravili jsme ve 3. odstavci chybné "První letošní platbu tak nemusí hradit.." na správné "První letošní platbu tak musí hradit..". Informace opravila VZP.   --------------------    Praha 25. ledna (ČTK) - Živnostníci budou letos platit vyšší zdravotní pojištění. Minimální měsíční pojistné stoupne z loňských 1601 korun na letošních 1670 korun. ČTK o tom dnes v tiskové zprávě informoval mluvčí Všeobecné zdravotní pojišťovny (VZP) Jiří Rod. Poslední den splatnosti lednové zálohy je 8. únor, upozornil mluvčí.   V roce 2010 dosáhla průměrná mzda 24.740 korun. Polovina z této částky, tedy 12.370 korun, je minimální vyměřovací základ pro všechny měsíce roku 2011. Z toho 13,5 procenta, tedy 1670 korun, představuje minimální měsíční pojistné. Zálohy na pojištění vypočítané z minimálního vyměřovacího základu platilo v uplynulém roce 54 procent živnostníků, tedy 326.000 lidí.   Lednovou zálohu na zdravotní pojištění musí uhradit všichni živnostníci s výjimkou těch, kteří minimální vyměřovací základ nemají stanoven. První letošní platbu tak musí hradit samostatně výdělečně činní, kteří v roce 2010 platili zálohy nižší než 1670 korun, a ti, kteří v letošním roce podnikat začínají.   V minulém roce v České republice působilo devět zdravotních pojišťoven, které se celkem staraly o 10,3 milionu klientů. Nejvíce, přes 60 procent, jich bylo pojištěno u Všeobecné zdravotní pojišťovny (VZP).   jhr mal  