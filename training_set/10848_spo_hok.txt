 Trápící se Kometa nestačila ani na poslední Boleslav  --------------------    Ke zpravodajství: AUDIO   --------------------    Brno 16. ledna (ČTK) - Hlubokou herní krizi neukončili hokejisté Komety Brno ani v duelu s posledním týmem tabulky Mladou Boleslaví. Brňané po křečovitém výkonu prohráli v 41. kole extraligy na vlastním ledě 1:2 a v posledních dvanácti utkáních získali pouze dva body. Mladá Boleslav po čtyřech zápasech bez bodu při cestě k výhře těžila z ukázněné hry v defenzívě podpořené výkonem brankáře Marka Schwarze.   Herní elán podložený snahou o nátlakový hokej vynesl v první třetině Kometě z vytrvalého tlaku hodně vyložených šancí. Mladá Boleslav se spoléhala na defenzivní hru, kterou jistil výborně chytající Schwarz. I když mu jeho práci brněnští útočníci příliš nekomplikovali. Většinou mířili přímo do brankáře, nebo ve vyložených šancích netrefili cíl. Například Dlouhý se třikrát za jedno střídání dostal do vyložené šance, kdy měl před sebou zcela volnou část branky, ani jednou ale kotouč správně netrefil. Další podobnou příležitost zahodil Brabenec.   Hosté spoléhali na jednoduchý hokej s bleskovými protiútoky. Po jednom z nich se dostal do sólového nájezdu v 16. minutě Gajovský, kterého stíhající Bičánek pouze stačil zezadu srazit. Za tento zákrok nařídili rozhodčí trestné střílení, které Gajovský zakončil těsně před brankářem Hovim rychlou kličkou do forhendu a střelou do sítě.   Po inkasované brance se rychle vytrácelo hodně labilní sebevědomí brněnských hokejistů. Nabídku k vyrovnání odmítl Veselý, jenž rovněž netrefil odkrytou část branky. Nervozita domácích hokejistů se stupňovala. Přitvrdili sice hru, ale tato taktika na soupeře neplatila.   Naopak po jednom z pokusů o tlak Mladá Boleslav přidala ve 24. minutě druhou branku. Střelu obránce Mikuše od modré čáry tečoval Divíšek a brankář Hovi už na změnu směru nezareagoval. Výkon Komety se postupně měnil v křeč. Boleslavští hokejisté se už do útočení tolik nepouštěli. Zaměřili se na pozorné bránění středního pásma. Pokud se už Brňané dostali do útočné třetiny, tak si nevěděli rady s propracovanou defenzivní taktikou soupeře. Totéž platilo i při brněnských přesilovkách, které byly chaotické, bez nápadu a také bez šancí. Pokud se už dostali ke střele, tak všechny pokusy s přehledem likvidoval Schwarz.   Do poslední třetiny nastoupila Kometa se zoufalou snahou o zvrat. Dlouho ale zápolili Brňané s kombinačními nepřesnostmi. Naděje jí svitla až sedm minut před koncem, kdy Radek Procházka využil nedorozumění soupeře a po sólovém útoku střela po ledě podklouzla pod brankářem Schwarzem do sítě. Kometa se dostala do velké závěrečného tlaku, hosté se zaměřili na vyhazování kotouče ze třetiny s občasnými protiútoky. Závěr však Brňané už vůbec nezvládli, necelé dvě minuty před koncem dostal Hubáček desetiminutový trest a šanci na vyrovnání definitivně sebralo vyloučení domácího obránce Mojžíše.   poš jip    Hlasy trenérů po utkání:   Ladislav Lubina (Brno): "Nevyužili jsme spoustu gólových příležitostí v první a ve druhé třetině. To, co jsme si řekli, jsme relativně splnili. Od přechodu do středního pásma až po tlak, který jsme si vytvořili. Hokej se hraje na góly a těch jsme dali méně. Navzdory porážce musím pochválit naše hráče za bojovnost. I když utkání neotočili. Snad se nám to vrátí v jiném zápase. Chtěl bych poděkovat divákům za způsob, jakým nás až do konce povzbuzovali. Uděláme všechno pro to, abychom sezonu dobře dokončili."   Miloš Holaň (Mladá Boleslav): "Po velkém zklamáním z posledního nevydařeného domácího zápasu s Kladnem jsme dnes doufali, že Brňané nejsou po špatné sérii v pohodě. Dostali jsme se v první třetině pod neuvěřitelný tlak, který jsme ustáli. Musím pochválit tentokrát celý tým za nesmírně zodpovědný výkon. Hokej je také hra o štěstí. My jsme mu šli naproti více než soupeř a získali jsme cenné vítězství."   poš jip  