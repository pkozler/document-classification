 Lázně Karlova Studánka dostaly od ÚOHS pokutu 100.000 korun  Brno 3. ledna (ČTK) - Státní léčebné lázně Karlova Studánka dostaly od Úřadu pro ochranu hospodářské soutěže (ÚOHS) pokutu 100.000 korun. Porušily zákon o veřejných zakázkách v tendru týkajícím se první etapy na vybudování bazénu a vodoléčebných atrakcí v budově Letních lázní. Podle úřadu chybně vymezily zakázku a krizovou situaci pak řešily nezákonnými dodatky. ČTK to řekl předseda ÚOHS Petr Rafaj. Rozhodnutí je nepravomocné, lázně se proti němu mohou odvolat.   Zadavatel v roce 2006 uzavřel smlouvu s vybraným uchazečem stavební firmou - Bedřich Nykl v objemu 30 milionů korun bez DPH. V následujícím roce však uzavřel se stejnou firmou dalších 19 dodatků, a to bez otevřeného výběrového řízení. Cena zakázky byla dodatky navýšena o dalších 13,8 milionu Kč.   Zadavatel podle úřadu vysvětloval nutnost dodatečných prací tím, že v důsledku probíhající stavby hrozilo zřícení okolních budov, a na situaci tedy bylo třeba naléhavě reagovat.   Podle ÚOHS zadavatel pochybil již v přípravě zadávacího řízení. Součástí zadávací dokumentace byl chybně zpracovaný projekt. "Nabídky zpracované na základě této dokumentace nemohly být v praxi realizovatelné a navazující nezákonné dodatky pak byly logickým vyústěním nedostatečného vymezení předmětu této zakázky. Jejich uzavření však nelze ospravedlnit ani naléhavostí situace, neboť ji nezpůsobily nepředvídatelné okolnosti, nýbrž pouze chyby zadavatele," uvedl předseda ÚOHS Petr Rafaj.   vrn mol  