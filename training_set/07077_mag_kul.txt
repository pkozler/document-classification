 Sázavafest láká na Chinaski, festival Natruc hledá talenty  --------------------    Ke zpravodajství: FOTO ve Fotobance  ID foto: P200911250888501, P201008070112301, P201007030540001, P200910280274001   --------------------    Praha 13. ledna (ČTK) - Tuzemská poprocková skupina Chinaski, která minulý rok absolvovala úspěšné turné ke svému novému albu Není na co čekat, bude jednou z hvězd  festivalu Sázavafest , který se letos uskuteční 4. až 7. srpna v Benešově. Oblíbené tuzemské kapely, jako Sto zvířat, UDG, Mandrage nebo Rybičky 48, nabídne 27. srpna  festival Natruc  v Kolíně. Ten navíc zahájil vyhledávací soutěž Natruc Talent. ČTK o tom za pořadatele informovala Katarína Straková.   "Tato soutěž má za úkol objevovat nadějné mladé kapely napříč hudebními žánry a dát jim šanci zahrát si na renomovaném hudebním festivalu po boku známých českých i zahraničních interpretů," podotkla Straková. Dodala, že skupiny, které se chtějí soutěže zúčastnit, mohou do 1. dubna zaslat své nahrávky v digitální podobě pořadatelům. Jednoho vítěze určí svými hlasy diváci, další dva vybere odborná porota.   První festival Natruc se uskutečnil v roce 1998 a dostal podtitul "Natruc všem rodičům, kteří zapomínají na své děti". Patřil dětem z nedalekého Dětského výchovného ústavu v Býchorech.   Z českých interpretů na 11. ročníku Sázavafestu vedle Chinaski zahrají například obě kapely Romana Holého - Monkey Business a J.A.R., dále se představí například stále populárnější Nightwork a Tata Bojs. Zahraničními účastníky budou v Česku velmi oblíbení Kosheen, francouzský elektronický projekt Nouvelle Vague, který nedávno vyprodal pražské Kulturní centrum Vltavská, a britská soulová kapela Belleruche.   Hudební festival Sázavafest letos nahradí tradiční místo v Kácově na Kutnohorsku za Benešov. Hlavním důvodem přesunu je podle pořadatelů po loňských problémech s rozvodněnou Sázavou bezpečnost návštěvníků. Jde už o čtvrté místo konání v historii festivalu. Akce začínala v Týnci nad Sázavou, pokračovala ve městě Sázava a v Kácově.   Roman Jireš kš  