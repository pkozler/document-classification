 Odbory chtějí ve stavebnictví zvýšit mzdové tarify o 3,7 pct  Praha 31. ledna (ČTK) - Odborový svaz Stavba bude chtít od představitelů stavebních firem zvýšit v odvětvové kolektivní smlouvě minimální mzdové tarify o 3,7 procenta. Vyjednávání se Svazem podnikatelů ve stavebnictví by mohlo začít už příští týden. Od jeho výsledku se bude odvíjet také jednání o mzdách v mnoha stavebních podnicích. ČTK to dnes řekl předseda stavebních odborů Stanislav Antoniv.   V minulé odvětvové kolektivní smlouvě se minimální tarify nezvyšovaly.   Aktuální odvětvová kolektivní smlouva platí ve stavebnictví do konce března 2011. Odbory v ní souhlasily se stagnací tarifů výměnou za udržení zaměstnanosti.   Ve většině firem zatím podle Antoniva odboráři vyčkávají, jak dopadne vyjednávání na úrovni celého odvětví. "Náš výsledek pak bude signálem pro podnikovou sféru," uvedl šéf OS Stavba. V některých společnostech už přesto zaměstnanci jasno mají. Například v Metrostavu vzrostly minimální mzdové tarify pro letošní rok zhruba o tři procenta.   Průměrný počet zaměstnanců (bez agenturních pracovníků) se podle posledních čísel Českého statistického úřadu ve velkých podnicích s 50 a více zaměstnanci v listopadu 2010 meziročně zvýšil o 0,7 procenta. Jejich průměrná měsíční nominální mzda meziročně vzrostla o 3,5 procenta na 33.180 Kč.   dnv vju    