 Developer ECM má dluhy 4,1 mld.Kč, firma je v insolvenčním řízení  Praha 18. května (ČTK) - Developerská společnost ECM Real Estate Investments (ECM) měla na konci března celkové dlouhodobé závazky ve výši 165,9 milionu eur, tedy asi 4,1 miliardy korun. Většinu z toho tvořily dluhopisy. Vyplývá to z insolvenčního návrhu, který firma podala sama na sebe. Návrh se dnes objevil v insolvenčním rejstříku. ECM chce vysoké zadlužení řešit reorganizací.   Celková aktiva ECM činila na konci března 140,1 milionu eur (zhruba 3,4 miliardy korun). Pasiva byla vyšší, v závěru března se dostala na úroveň 154,3 milionu eur (asi 3,8 miliardy korun).   "Představenstvo společnosti ve stávající situaci považuje tento krok, umožňující restrukturalizaci dluhů společnosti, za nejlepší řešení s ohledem na zájmy všech stakeholders společnosti (subjekty, které mají na fungování podniku nějaký hmotný zájem). Tento krok by měl současně umožnit rychlejší realizaci některých zamýšlených transakcí a lepší koordinaci jednání s věřiteli ECM," uvedla firma v úterý.   ECM vlastní insolvenční návrh podala krátce poté, co se k insolvenčnímu návrhu České spořitelny a Volksbank CZ na ECM přidaly další firmy. V insolvenčním rejstříku se v úterý nově objevily pohledávky od společnosti Glancus Investments a od firem ze skupiny Conseq.   V reakci na insolvenční návrh akcie ECM na pražské burze dnes dopoledne padaly až o 12 procent. Co se s akciemi developera bude na burze dít dál, závisí na dalším postupu soudu. "Burza cenných papírů Praha musí vyčkat rozhodnutí soudu a podle toho budeme zvažovat další kroky. V případě vyhlášení konkurzu se budeme řídit pravidly, která hovoří o pozastavení obchodování nebo vyloučení společnosti z obchodování," řekl dnes ČTK mluvčí burzy Jiří Kovařík.   ECM v posledním roce získávala hotovost prodejem klíčových budov a projektů v Praze na Pankráci. Před časem se zbavila i budovaného multifunkčního centra v Rusku nebo dceřiné firmy spravující nemovitosti.   Hlavním projektem firmy je v současnosti především bytový výškový dům City Epoque v Praze na Pankráci. Ve stejné lokalitě mají vyrůst také nové kancelářské budovy City Deco a City Element. Podle informací v médiích se ECM snažila v minulých měsících oba tyto projekty prodat skupině CPI miliardáře Radovana Vítka.   ECM v roce 2010 prohloubila ztrátu na 94,5 milionu eur, tedy asi na 2,3 miliardy korun. O rok dřív měl developer ztrátu 62,2 milionu eur. Výsledky za první čtvrtletí 2011 firma zveřejní dnes odpoledne po ukončení obchodů na burze v Praze.   ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group.     dnv dvd  