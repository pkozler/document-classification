 Nemocných Středočechů přibylo, izolován i virus chřipky H1N1  Praha 28. ledna (ČTK) - Ve Středočeském kraji v tomto týdnu vzrostl počet lidí s respiračními chorobami včetně chřipky o téměř 20 procent a přiblížil se hranici vyhlášení epidemie. Hygienici zachytili také virus H1N1, takzvané prasečí chřipky. Nemocných přibylo ve všech věkových skupinách, nemocnost stále stoupá. Vyplývá to z informací krajské hygienické stanice.   Nejvíce nemocných je mezi dětmi do pěti let, kde nemocnost překročila epidemiologický práh bezmála trojnásobně. Nemocných je v této skupině 5895 na 100.000 obyvatel. Naopak lidé starší 60 let museli vyhledat lékaře nejméně často. Kvůli vysoké nemocnosti je už týden uzavřena Základní škola Litol v Lysé nad Labem na Nymbursku. Nově pak také Základní škola v Dolním Slivně na Mladoboleslavsku a Základní a mateřská škola Olbramovice na Benešovsku.   Celkově je v tomto týdnu v kraji 1811 nemocných v přepočtu na 100.000 obyvatel. Nejvyšší nemocnost je na Mělnicku, kde už epidemie vypukla, stejně jako v okrese Mladá Boleslav. Na Mělnicku je 2544 nemocných a na Mladoboleslavsku pak 2142 nemocných na 100.000 obyvatel. Nejméně lidí ochořelo zatím na Kolínsku.   V kraji se také zvyšuje počet zdravotních komplikací. Podíl chřipkových onemocnění na celkovém počtu respiračních onemocnění činí více než 12 procent. Hygienici izolovali vedle běžných respiračních onemocnění také virus pandemické chřipky H1N1 u dvou pacientů z Mělnicka, u jednoho pak z Nymburska a Prahy-východ. Tři z nich museli být hospitalizováni.   Hygienici vyhlašují epidemii, pokud ochoří více než 2000 osob. Středočeští hygienici předpokládají, že příští týden chřipka vyvrcholí.   zik snm  