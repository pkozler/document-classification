 Spotřeba elektrické energie v Číně loni stoupla o 15 procent  Peking 17. ledna (ČTK) - Spotřeba elektrické energie v Číně se loni zvýšila o 14,6 procenta na zhruba 4,2 milionu gigawatthodin. Instalovaný výkon elektráren vzrostl o 10,1 procenta na 962 gigawattů, sdělila dnes agentura Nová Čína s odkazem na údaje Čínské rady pro elektrickou energii (CAC).   Instalovaný výkon hydroelektráren vzrostl o zhruba devět procent na 213,4 GW. Výkon větrných elektráren se téměř zdvojnásobil na 31 GW a výkon jaderných zařízení vzrostl o 20 procent na 10,8 GW. Podíl energie z nefosilních zdrojů se za loňský rok zvýšil o 1,1 procentního bodu na 26,5 procenta.   Čína má v plánu zvýšit celkovou instalovanou kapacitu výroby elektrické energie do roku 2014 o zhruba polovinu na 1440 GW. Podíl tepelných elektráren by se díky rozvoji jiných zdrojů měl snížit na zhruba 67 procent z loňských 73,5 procenta.   hp jw  