 Statistický průzkum staví na hlavu představy o pilných Moskvanech  Moskva 6. června (zpravodaj ČTK) - Zažité ruské představy o Moskvě jako o "městu, které nikdy nespí", protože se tam jezdí vydělat si prací hned ve třech zaměstnáních najednou, rozmetal ruský statistický úřad. Naopak metropole je v porovnání s ruskými regiony místem s nejkratší pracovní dobou, s největší dávkou volného času a lze si tu i docela dobře přispat. Čas však Moskvanům a Moskvankám více než jinde polykají dopravní zácpy.   Statistici podrobili zkoumání na tři stovky domácností v Moskvě a šesti regionech. Zjistili mimo jiné, že pracovní den průměrného Rusa (osm hodin a 14 minut) je o půldruhé hodiny delší než průměrné Rusky. Moskvan si ale vydělává na živobytí jen pět hodin a 33 minut denně, Moskvanka ještě o deset minut méně. Vysvětlení se může skrývat ve skutečnosti, že v metropoli je poměrně málo průmyslových podniků a hodně úřadů a dalších státních zařízení. Většina obyvatel metropole má navzdory mýtům jen jediné zaměstnání, jak je i jinde v Rusku obvyklé, částečně jen s výjimkou Sverdlovské oblasti.   Moskvané tak disponují o pracovních dnech největší dávkou volného času: tři hodiny a 46 minut je o tři čtvrtě hodinky více než jinde, Moskvanky pak mají oproti krajankám z regionů k dobru půlhodinku. Více času než práci metropole obětuje spánku (muži osm hodin 11 minut, ženy o sedm minut méně).   Moskvané oproti "venkovanům" neztrácejí tolik času ani sledováním televize, natož péčí o domácnost, nicneděláním, četbou novin či dokonce knih. Průměrný Moskvan prý věnuje beletrií jen čtyři minuty denně, zatímco s telefonem u ucha stráví 18 minut. Časové rezervy však obyvatelům hlavního města polykají zácpy: v regionech zabere doprava do práce a zpět hodinu denně, v Moskvě je to více než dvojnásobek.   Z šetření statistiků rovněž vzešel pozoruhodný poznatek, že hygieně věnují nejvíce času obyvatelé a obyvatelky Rostova na Donu a okolí, a to shodně skoro půldruhé hodiny denně. Jedině Moskvankám zabere zkrášlování ještě o šest minut více času než dámám z Rostova.   Milan Syruček hej  