 Vepřové s dioxinem v Německu možná na trhu, Čína zastavila dovoz  --------------------    Ke zpravodajství: FOTO/aktuality   Zprávu jsme celkově rozšířili a aktualizovali.   --------------------    Berlín 12. ledna (zpravodaj ČTK) - Vepřové maso z německého chovu, kde testy prokázaly přítomnost rakovinotvorného dioxinu, se nejspíš dostalo na trh. Připustilo to dnes ministerstvo zemědělství Dolního Saska. Na rozšiřující se skandál s dioxinem v německých zemědělských produktech reagovala Čína a až do odvolání zastavila dovoz vepřového a vajec z Německa. Dánsko, kam se dostalo krmivo kontaminované touto jedovatou látkou, naopak spotřebitele ubezpečilo, že jim žádné nebezpečí nehrozí.   Do Česka se podle serveru Aktuálně.cz německé maso může dostávat zprostředkovaně přes jiné sousední státy, konkrétně přes Polsko. To pro ČTK potvrdil prezident Agrární komory Jan Veleba. "Hranice jsou volné, obchodují soukromé firmy. Já si dovedu velice dobře představit, že když by se udělalo dusno na německých hranicích, tak to povezou o sto kilometrů dál, na rakouskou hranici," řekl Veleba.   Agentura DPA dnes s odvoláním na úřední místa uvedla, že dioxin končil v krmivu patrně vědomě. Vyšetřovatelé podle ní našli stopy, které ukazují na systematické zřeďování kontaminovaných tuků, dokud koncentrace dioxinů nedosáhly povolené hranice. Aby kontrolní laboratoř neupozornila úřady, deklaroval výrobce tyto tuky jako technické, nikoli jako krmné.   Nadlimitní množství dioxinu ve vepřovém mase vyšlo v Německu najevo v úterý. Pocházelo z výkrmny v dolnosaském okrese Verden, kde bude muset být kvůli nálezu utraceno 140 prasat. Kontrolní vzorek pocházel z konce prosince, podnik ale zvířata porážel ještě na počátku ledna, než ho úřady preventivně uzavřely.   "Před zákazem se zboží z něj dostávalo na trh, nevíme však, zda obsahovalo dioxin. To je třeba nejprve vyšetřit, než budeme moci definitivně říct, zda spotřebitelům hrozilo nějaké nebezpečí," citovala agentura Reuters státního tajemníka dolnosaského ministerstva zemědělství Friedricha-Ottu Ripkeho.   V Německu se kvůli dioxinovému skandálu začínají ozývat hlasy volající po rezignaci ministryně zemědělství Ilsy Aignerové. Dnes k jejímu odvolání kancléřku vyzvala šéfka poslanců opozičních Zelených a jedna z Aignerových předchůdkyň Renate Künastová. Současná šéfka resortu ale kritiku odmítá. V pátek chce představit svůj akční plán k zabránění opakování nynější situace, který má sloužit i jako podklad pro jednání se zemskými ministry zemědělství příští úterý.   Dovoz vepřového a vajec z Německa mezitím až do odvolání zakázala Čína. Opatření se týká i výrobků obsahujících tyto komodity. Jakého množství produktů se tento zákaz dotkne, nebyli podle DPA odborníci schopní říct. Německo do Číny vyváží asi procento svého exportu masa. Několik německých firem se přímo na obchod s Pekingem specializuje a na ty dolehne rozhodnutí čínských úřadů nejtíživěji, uvádí DPA.   Prodej vepřového a drůbežího masa stejně jako vajec z Německa minulý týden kvůli výskytu dioxinu pozastavilo také Slovensko. Tamní ministerstvo zemědělství ale dnes oznámilo, že se v německých potravinách dovážených do země dioxin nenašel. Bratislava proto dočasný zákaz odvolala.   Také Dánsko, kam z Německa putovaly dvě dodávky celkem 26 tun dioxinem kontaminovaného krmiva, nebezpečí pro spotřebitele vyloučilo. Zásilka byla určená drůbeží farmě, množství dioxinu v ní bylo ale podle tamního hygienika velmi malé.   Čeští zemědělci chtějí, aby na potravinách živočišného původu bylo uvedeno odkud pocházejí, jako je tomu u hovězího masa. Například u vepřového a kuřecího je na obalu uvedeno pouze kdo naposledy maso zpracoval. Běžně se tak stává, že maso označené českou značkou bylo do tuzemska dovezeno z Polska či Německa a v ČR pouze naporcováno na příslušné partie, zabaleno a dáno do obchodní sítě. Dovozci potravin by měli deklarovat, že dovezený produkt neobsahuje dioxiny, zopakoval dnes Veleba s tím, že na to Česká republika právo má.   Pro značení skutečné země původu potravin se v uplynulých dnech vyslovil také ministr zemědělství Ivan Fuksa, který chce změnu legislativy prosazovat na půdě EU.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Německé testy zatím prokázaly výskyt této nebezpečné látky ve vejcích a v mase nosnic a prasat. Do ČR se podle dosavadních zjištění žádné závadné produkty z Německa nedostaly.   fln mjr dvd vju  