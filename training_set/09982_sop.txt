 Úřady dle ombudsmana neoprávněně zkoumají majetek postižených  --------------------    Ke zpravodajství: AUDIO   Vypustili jsme ve 4. větě 1. odstavce chybné "automaticky".   --------------------    Brno 19. ledna (ČTK) - Úřady podle veřejného ochránce práv Pavla Varvařovského leckdy neoprávněně zkoumají majetek a příjmy tělesně postižených. Činí tak, i když hendikepovaní žádají příspěvek na kompenzační pomůcku, například na elektrický vozík. Nemá to oporu v zákoně, řekl dnes Varvařovský novinářům. Podle zákona mají postižení dostávat podporu na tyto pomůcky. V praxi však musejí dokládat svůj majetek a příjem, jako by banku žádali o hypotéku, řekl právník Kanceláře veřejného ochránce práv Jiří Hrubý.   Na ombudsmana se obrátili neslyšící manželé, kteří žádali o příspěvek na speciální počítač. Umožnil by jim i s jejich hendikepem telefonovat a využít on-line tlumočnický servis. Úřad si nejdřív vyžádal od svého smluvního lékaře posouzení zdravotního stavu páru. "Což je v rozporu se zákonem o sociálním zabezpečení, protože žadatel je zdravotně postižený držitel průkazu," uvedl ombudsman v tiskové zprávě. Žadatel i jeho manželka pak museli poskytnout údaje o příjmech, doložit, kolik mají na bankovním účtu, zodpovědět úředníkům dotazy na vlastnictví domu, bytu, chat, garáží a podobně.   Peníze, asi 18.000 korun, potom dostali. Dotazy úředníků se jim zdály přehnané, a tak se obrátili na ombudsmana. Dal jim zapravdu.   Právníci kanceláře poté zjišťovali, zda stejně postupují úřady v jiných městech a jiných krajích. Až na výjimky tak činily. Postup se podle Varvařovského opírá o praxi, ve zkoumaném případu ho obhajovalo i ministerstvo práce. Ministerstvo plánuje zákon změnit, ale až na konci roku 2014. Termín je podle ombudsmana nepřijatelný. "Chápu, že to nejde ze dne na den, ale stávající praxe je podle našeho přesvědčení špatná a šla by napravit výkadem, metodickým ponaučením úřadům. Nemusí se čekat na zákon," dodal Varvařovský.   Situace je pro postižené tím svízelnější, že kdyby údaje o majetku neposkytli, úřad by jim peníze nepřiznal. Rozhodnutí není možné napadnout u soudu.   lce jpt  