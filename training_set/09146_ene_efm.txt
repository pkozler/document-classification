 Dalkia měla loni rekordní zisk 5,16 miliardy Kč, prodala teplárnu  Ostrava 4. května (ČTK) - Energetická skupina Dalkia Česká republika loni dosáhla rekordního zisku 5,16 miliardy korun. Oproti roku 2009 jde o více než dvojnásobek. Dalkia jej dosáhla díky prodeji Teplárny Trmice, která teplem zásobuje Ústí nad Labem. Bez prodeje teplárny by se čistý zisk meziročně snížil zhruba o jednu pětinu. Informoval o tom server Lidovky.cz.   Kupujícím majoritního balíku akcií Teplárny Trmice byla elektrárenská společnost ČEZ, Dalkia si ponechala 15procentní podíl. Zisk Dalkie ČR z prodeje Teplárny Trmice dosáhl 3,25 miliardy korun.   Konsolidované tržby Dalkie ČR se meziročně zvýšily o osm procent na 13,8 miliardy korun. Rostly díky rozšíření skupiny o nové dceřiné firmy Dalkia Industry CZ a Czech-Karbon, které vynahradily úbytek příjmů z trmické teplárny. Obě zmíněné firmy Dalkia převzala loni v červnu od těžební skupiny NWR.   Dalkia ČR zajišťuje výrobu tepla na Ostravsku, v Olomouci, Přerově, Novém Jičíně, Krnově a prostřednictvím dceřiných firem také v Kolíně a Mariánských Lázních. Patří taky mezi významné výrobce elektřiny v Česku. Většinovým vlastníkem společnosti je francouzská Veolia Environnement.   rkj mol  