 Šampionem hanácké výstavy je pekingský palácový psík z Polska  --------------------    Ke zpravodajství: FOTO ve Fotobance  ID foto: P201101070548601, P201101070589001, P200901110318401   --------------------    Olomouc 9. ledna (ČTK) - Pekingský palácový psík z Polska se stal šampionem Hanácké národní výstavy psů, která dnes skončila na Výstavišti Flora. Oblíbená třídenní přehlídka se v Olomouci letos konala již pošesté a branami výstaviště prošlo od pátku zhruba 15.000 návštěvníků. Lidé si mohli prohlédnout celkem 3217 psů 228 různých plemen, řekl ČTK předseda Českomoravské kynologické unie Lubomír Široký.   "Byla to úspěšná výstava. Oproti loňskému roku nám přálo počasí, měli jsme více psů a přišlo i více návštěvníků. Je vidět, že výstava je na Olomoucku oblíbená. Také průběh soutěžní přehlídky byl klidný, o čemž svědčí, že letos nebyl podán žádný protest," poznamenal Široký.   Představit své čtyřnohé miláčky přijeli nejen chovatelé z tuzemska a Polska, ale i Rakouska, Německa, Slovenska, Ukrajiny a z Ruska. Lidé si tak mohli prohlédnout zástupce loveckých plemen nebo také pastevecká a společenská plemena. K vidění byly i méně známé druhy, jako jsou například louisianský leopardí pes, peruánský naháč nebo portugalský vodní pes.   Porota každý den vyhlašovala nejkrásnějšího psa dne a dnes byl vyhodnocen i nejhezčí pes celé výstavy. Zvířata byla posuzována podle standardů daného plemene, hodnotil se jejich vzhled, ale třeba i mechanika pohybu. Pes musí například zvládnout "výstavní" postoj a také musí umět ukázat zuby. Chovatelé své psy na výstavu starostlivě připravují, náročnou péči vyžadují zejména dlouhosrstá plemena.   V ČR se každoročně koná pět národních výstav psů, ta olomoucká je první v pořadí. V minulých dvou letech porotu nejvíce zaujali kavkazský pastevecký pes a zástupce plemene český fousek. Další národní výstavy se konají v Ostravě, Klatovech, Mladé Boleslavi a Brně.   jav jnd  