 Slovenské univerzity budou moci odebírat nečestně získané tituly  Bratislava 13. ledna (ČTK) - Slovenské vysoké školy dostanou možnost odebírat titul studentům, kteří se k němu dostali podvodem. Ministerstvo školství předpokládá, že univerzity získají novou pravomoc od roku 2012. Aféře s kontroverzním udělováním titulů čelila univerzita v Trenčíně, v Česku měla podobné problémy Západočeská univerzita v Plzni (ZČU).   Absolventa bude možné podle záměru ministerstva postihnout v případě, že si k diplomu pomohl například úplatky, fiktivním složením nebo zfalšováním zkoušky případně se dopustil plagiátorství v závěrečné práci. Obávat se nemusejí stávající držitelé titulů. Nová pravidla se budou vztahovat pouze na studenty, kteří začnou navštěvovat vysokou školu po nabytí platnosti nového zákona. Kromě toho univerzita bude moci zabavit titul jen do uplynutí tří let od momentu, kdy student splnil kritéria k jeho získání. Odebrané tituly, včetně akademické hodnosti docent a profesor, se zapíšou do veřejného registru.   Ministerstvo školství už předem upozornilo, že i nový systém bude možné obcházet, například uznáním titulu v zahraničí. "Není možné řešit případy, kdy o dokladu o vzdělaní už bylo rozhodnuto jako o rovnocenném v zahraničí," uvedl úřad.   Zástupci vysokých škol nejsou podle médií jednotní v názoru na návrh ministerstva, aby titul odebírala vysoká škola. Ministerstvo počítá s tím, že takové rozhodnutí rektora bude posuzovat soud.   Vyšetřování kvůli spornému udělení titulu čelila na Slovensku v minulosti Trenčínská univerzita. Studentům do výsledků studia totiž započítala i hodnocení z jiné formy vzdělávání. Absolventi však o titul nepřišli.   Naproti tomu vedení ZČU podle dostupných informací zruší diplom zhruba 20 držitelům magisterského titulu. Důvodem je zejména nedostatečně dlouhá doba studia či chybějící zkoušky. Některá přijímací řízení prý zase byla zmanipulována, pochybení našla kontrola i při závěrečných zkouškách.     boa hej  