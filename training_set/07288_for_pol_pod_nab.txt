 Během vlády se sejde i vládní komise pro církevní restituce  Praha 18. května (ČTK) - V průběhu vlády dnes zasedne také vládní komise pro narovnání vztahu mezi státem a církvemi. ČTK to dnes řekl mluvčí ministerstva kultury Stanislav Brunclík. Vládní komise by se měla zabývat rozpracováním návrhů o možných poměrech mezi navrácením nemovitého majetku a finančními kompenzacemi pro církve. Komise chce, aby stát církvím vracel hlavně zabavený majetek, bez odškodnění se však restituce patrně neobejdou.   Ministerstvo zemědělství již dokončilo soupis pozemků a lesů, které může vrátit v rámci církevních restitucí. Podle serveru Aktuálně.cz by stát mohl do konce letošního roku převést na církve 95 procent jejich bývalých lesů, polností a pozemků. Z následného jednání s církvemi by mělo vyplynout, kolik majetku budou církve moci převzít a kolik by měly činit finanční náhrady.   "Dá se říci, že 95 procent toho, co bylo ve vlastnictví církví, se jim dá převést zpět. Je to asi 130.000 až 140.000 hektarů lesa a do 50.000 hektarů polností a pozemků v obcích," řekl serveru ministr zemědělství Ivan Fuksa (ODS). Stát by mohl zvládnout převod lesní a zemědělské půdy zabavené za komunismu ještě do konce letošního roku.   Záměry má komise se zástupci církví projednat 30. května, konečný plán má být hotov do půlky června. Šéf komise a ministr kultury Jiří Besser (TOP 09) již dříve uvedl, že variant je několik. Naznačoval, že v úvahu přichází i to, že polí, lesů a nemovitostí se vrátí naprosté maximum. Peníze pak budou vypláceny v případě, že navrácení nebude z nějakého důvodu možné. Podle některých informací by se mohlo jednat o desítky miliard korun.   Kabinet chce, aby se majetkové vyrovnání každopádně co nejméně dotklo státního rozpočtu. Restituce by měly být připraveny do roku 2012. Pražský arcibiskup Dominik Duka míní, že majetkové vyrovnání církví musí být prospěšné pro celou společnost.   O vyrovnání s církvemi usilovala již minulá vláda Mirka Topolánka (ODS). Podle předchozího návrhu z roku 2008 se měla církvím navrátit asi třetina majetku zabaveného komunisty. Zbytek měla nahradit částka 83 miliard korun vyplácená po dobu 60 let, i s úroky mělo jít o 270 miliard korun. Tento návrh ale spadl pod stůl.   lp pba  