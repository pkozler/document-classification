 První laptopy Chromebook od Googlu půjdou na trh v půli června  San Francisco 11. května (ČTK) - První laptopy Chromebook se softwarovým systémem od Googlu půjdou v USA a šesti dalších zemích do prodeje v polovině června. Dnešní podniková zpráva o odlehčených laptopech přišla téměř dva roky poté, co Google začal pracovat na operačním systému, jehož základem je prohlížeč Chrome.   Mezitím se ale na trhu s počítači staly hitem tablety jako iPad od firmy Apple. Nabízí se proto otázka, jak se spotřebitelé budou zajímat o přístroje pracující na principu Googlu, speciálně stavěné na prohlížení internetu.   První přístroje Chromebook vyrábějí společnosti Samsung a Acer; budou se prodávat za 329 až 499 dolarů (až 8540 Kč). Do prodeje půjdou 15. června také v Británii, Francii, Itálii, Německu, Nizozemsku a Španělsku, napsala agentura AP.   pok mha  