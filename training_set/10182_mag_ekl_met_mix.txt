 Polští hasiči zachránili z kry na Baltu dvě srny  --------------------    Ke zpravodajství: FOTO ve Fotobance  ID foto: P201101050424001, P201101050422801   --------------------    Varšava 5. ledna (zpravodajka ČTK) - Hasiči v polském přímořském městečku Ustronie Morskie si v úterý večer připsali body za úspěch při neobvyklé záchranné akci. Z ledu na moři zachránili dvě srny, přičemž život jedné už visel na vlásku.   Informaci o tom, že na ledě na moři jsou dvě srny, dostali hasiči v úterý odpoledne. První srnku se jim do bezpečí pevniny podařilo zahnat rychle, o život té druhé bojovali ještě po setmění. Zvíře uvízlo na kře, která se odlomila a odplula daleko od břehu. Za soumraku se srnka záchranářům začala ztrácet, znovu ji našli teprve tehdy, když po ní pátrali s baterkami a zasvítily jí oči. Hasiči ke kře dopluli na malém člunu. "Bylo to dost těžké, bylo tam hodně ledu, ve vodě plavaly velké kry, ke všemu tma," popsal ve zpravodajské televizi TVN24 záchrannou akci jeden z dobrovolných hasičů. Srnka se blížící se záchrany lekla a skočila do vody. V ledovém moři jí ale rychle ubývalo sil a teprve tehdy se ji záchranářům podařilo chytit, naložit do člunu a odvézt do bezpečí. O trosečnici se postarali lesníci.   Loni v lednu se hvězdou polských i zahraničních médií stal pes, který přežil několikadenní plavbu na kře po řece Visle až do moře, kde ho zachránili meteorologové z výzkumné lodi. Kříženec ovčáka dostal jméno Baltic, a protože se jeho původní majitel nenašel, stal se novým členem posádky lodi.   hab dr        