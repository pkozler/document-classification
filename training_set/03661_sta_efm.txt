 K insolvenčnímu řízení s developerem ECM se přidaly další firmy  Zprávu jsme celkově přepracovali a doplnili jsme nové informace z insolvenčního rejstříku, upravili jsme titulek.   --------------------    Praha 17. května (ČTK) - K insolvenčnímu návrhu České spořitelny a Volksbank CZ na developerskou firmu ECM Real Estate Investments (ECM) se přidaly další firmy. V insolvenčním rejstříku se dnes nově objevily také pohledávky od společnosti Glancus Investments a od firem ze skupiny Conseq. ECM je známá hlavně projekty výškových budov v Praze na Pankráci.   Glancus Investments vlastní podle dokumentů v rejstříku dluhopisy ECM v hodnotě 137 milionů korun. Kvůli vysokému zadlužení developera požádal Glancus Investments na konci března ECM o předčasné splacení těchto dluhopisů. "Jistina však nebyla dlužníkem dosud uhrazena," stojí v dokumentu. Včetně úroků chce Glancus Investments po ECM splatit 140,8 milionu korun.   Další nové pohledávky vůči ECM přišly od firem ze skupiny Conseq. Společnosti Conseq Investment Management developer údajně dluží za jistinu dluhopisů včetně úroků 18,5 milionu korun, firmě Conseq Invest 34,7 milionu a Conseq investiční společnosti 35,5 milionu korun.   Na začátku nynějšího insolvenčního řízení s ECM byla v dubnu Česká spořitelna. Celková výše pohledávek banky vůči developerovi činí přibližně 194 milionů korun. Následně se ke spořitelně připojila Volksbank CZ, která tvrdí, že jí ECM za dluhopisy a úroky dluží celkem 104,8 milionu korun.   Představenstvo ECM již dříve oznámilo, že kvůli vysokému zadlužení zvažuje možnost mimosoudní restrukturalizace společnosti, tedy splacení závazků bez insolvenčního řízení. Druhou zvažovanou variantou je insolvenční scénář s reorganizací společnosti.   ECM v posledním roce získávala hotovost prodejem klíčových budov a projektů v Praze na Pankráci. Před časem se zbavila i budovaného multifunkčního centra v Rusku nebo dceřiné firmy spravující nemovitosti.   Hlavním projektem firmy je v současnosti především bytový výškový dům City Epoque v Praze na Pankráci. Ve stejné lokalitě mají vyrůst také nové kancelářské budovy City Deco a City Element. Podle informací v médiích se ECM snažila v minulých měsících oba tyto projekty prodat skupině CPI miliardáře Radovana Vítka.   V roce 2010 ECM prohloubila ztrátu na 94,5 milionu eur, tedy asi na 2,3 miliardy korun. O rok dřív měl developer ztrátu 62,2 milionu eur. Výsledky za první čtvrtletí 2011 firma zveřejní ve středu.   ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group.   Daniel Novák jw dvd  