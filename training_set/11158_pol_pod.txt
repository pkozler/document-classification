  Ke zpravodajství: PROFIL;    Do půl hodiny vydáme PROFIL s vizitkou Normana Eisena, nového amerického velvyslance v ČR, který dnes přiletěl do Prahy.   ------------------------------    Nový americký velvyslanec Eisen dorazil do Prahy  Praha 17. ledna (ČTK) - Nový americký velvyslanec Norman Eisen, jenž se koncem ledna ujme funkce, dorazil dnes dopoledne do Prahy. Končí tím dvouleté období, kdy v ČR velvyslanec USA chyběl. Eisenův mandát bude zatím omezený zřejmě na jeden rok. O jeho příletu ČTK informovalo americké velvyslanectví.   Americký prezident Barack Obama svého dosavadního poradce pro etiku jmenoval na sklonku loňského roku bez souhlasu Senátu, kde se schválení kandidatury zdržovalo. Senát nyní ale může velvyslance v jeho funkci potvrdit a jeho působení prodloužit.   "Velmi mě těší, že jsem se svou rodinou konečně tady v České republice, této krásné zemi. Děkuji prezidentu Obamovi, že mě jmenoval do této funkce, a také všem, kdo má na tom ve Spojených státech i v České republice zásluhu. Jsem připraven začít ihned na velvyslanectví pracovat na dalším zlepšení americko-českých vztahů, které jsou již nyní na výborné úrovni," uvedl podle velvyslanectví Eisen.   Připomněl, že oficiálně začne pracovat 28. ledna po předání pověřovacích listin prezidentovi Václavu Klausovi. "Těším se na to, že pomůžu ještě více upevnit přátelství mezi našimi národy a lidmi. Věřím, že můj pobyt v České republice bude jednou z nejzajímavějších zkušeností v mém životě," dodal diplomat.   Česká diplomacie jmenování Eisena uvítala. Dlouhodobá absence velvyslance USA v Česku už totiž českým představitelům připadala zvláštní a šéf české diplomacie Karel Schwarzenberg neskrýval, že ani on nebude spěchat s vysláním nového českého velvyslance do USA.   Loni tam v této pozici skončil Petr Kolář, který se přesunul jako šéf české mise do Moskvy. Pravděpodobným kandidátem na nového velvyslance v USA je někdejší místopředseda ODS a bývalý generální konzul v New Yorku Petr Gandalovič.   V Praze na velvyslanectví USA je v současnosti nejvýše postaveným diplomatem na zastupitelském úřadu USA chargé d'affaires Joe Pennington. Eisen má kořeny v bývalém Československu. Pocházela odtud jeho matka, otec se narodil v Polsku. Oba rodiče přežili holokaust.   Lucie Petrová rot  