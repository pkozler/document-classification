 Japonský export v dubnu klesl nejprudším tempem za rok a půl  Tokio 25. května (ČTK) - Japonský export se v dubnu meziročně snížil o 12,5 procenta na 5,16 bilionu jenů (1,1 bilionu Kč) kvůli negativním dopadům březnového zemětřesení na výrobu automobilů a další průmyslová odvětví. Zaznamenal tak nejprudší pokles za 18 měsíců. Vyplývá to z dnešních údajů japonské vlády.   Dovoz se naopak zvýšil o 8,9 procenta na 5,62 bilionu jenů. Japonsko tak poprvé za tři měsíce vykázalo obchodní schodek. Pro duben to znamenalo první obchodní deficit za 31 let, napsala agentura AP.   "Export prudce klesl, protože japonští výrobci prostě nemohli vyrábět zboží kvůli nedostatečným dodávkám součástek v důsledku zemětřesení," uvedl analytik Hiroši Watanabe ze společnosti Daiwa Institute of Research. Nedostatek součástek těžce zasáhl především automobilový sektor, jehož vývoz se propadl o 67 procent.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách.   Japonská ekonomika v uplynulých dvou čtvrtletích klesla, takže se vrátila do recese. Podle agentury Reuters se předpokládá, že ekonomika klesne rovněž v nynějším čtvrtletí, poté by se však japonské hospodářství mohlo vrátit k růstu.   pmh jw      