 Internetové obchody kritizují Českou poštu za vánoční zásilky  Praha 18. ledna (ČTK) - Internetoví obchodníci dnes kritizovali Českou poštu za to, že před loňskými Vánocemi údajně nezvládla nápor zásilek a špatně doručovala zboží objednané na internetu. Podle průzkumu Asociace pro elektronickou komerci (APEK) se pracovníci pošty značnou část zboží nesnažili doručit lidem až do jejich domácností, ale pouze vhodili do schránky oznámení o uložení zásilky na poštovní pobočce. ČTK zjišťuje vyjádření České pošty, jejíž služby využívají zákazníci internetových obchodů nejčastěji.   Výkonný ředitel APEK Jan Vetyška dnes novinářům řekl, že podle lednového průzkumu si zhruba třetina zákazníků internetových obchodů, kteří využili služeb České pošty, stěžovala na to, že jim doručovatel vhodil do poštovní schránky upozornění o uložení zásilky na poštovní pobočce, ačkoliv bylo možné balík doručit. Dalších 57 procent účastníků průzkumu uvedlo, že pošta zásilku doručila a předala na požadované adrese.   Před loňskými vánočními svátky vzrostl internetovým obchodům obrat meziročně v průměru o 40 procent. "Velké množství zákazníků se nám ozvalo, ať už v našem průzkumu nebo formou stížností, že u České pošty je nyní trendem vhazování lístečku do schránky, aby si lidé vyzvedli zásilku na poště, protože nebyli k zastižení. Lidé přitom doma byli. Naše zákazníky to hodně rozčiluje," uvedl Vetyška. Podle něj špatné doručování zásilek před loňskými Vánocemi mohlo souviset s výrazným nárůstem prodeje přes internet i špatným počasím.   Českou poštu si před vánočními svátky i kvůli výhodnější ceně vybralo pro doručení zboží 46 procent zákazníků internetových obchodů. Druhá pozice připadla společnosti PPL s 21 procenty, třetí firmě DPD se 13 procenty a čtvrté místo společnosti Toptrans s desetinou objednávek.   Tuzemské internetové obchody loni podle údajů APEK utržily rekordních 33 miliard korun, což je o šest miliard korun více než v roce 2009. Tempo růstu tržeb internetových obchodů bylo loni vyšší než v roce 2008, kdy se jejich obrat zvýšil meziročně o pět miliard korun na 27 miliard korun.   Internetové obchody si pochvalují zejména loňskou předvánoční sezonu. "Náš původní odhad počítající s vánočním obratem 11 miliard korun byl překonán o téměř dvě miliardy korun. Oproti předloňským Vánocům došlo tedy loni ke čtyřicetiprocentnímu nárůstu z devíti miliard korun na 13 miliard korun," podotkl Vetyška.   Obliba internetových obchodů v posledních letech v Česku rychle roste, přičemž lidé na internetu pořizují především domácí spotřebiče, elektroniku, oblečení, knihy či kosmetické výrobky. Hlavním důvodem využití internetových obchodů je nejen obvykle nižší cena zboží, ale také pohodlí a úspora času. Internetové obchody navíc loni těžily ze snahy lidí nakoupit v době hospodářské krize zboží co nejvýhodněji. Spotřebitelé kvůli tomu více utráceli právě na internetu.     Obrat tuzemských internetových obchodů (v mld. Kč)      2001  1     2002  2     2003  4     2004  7     2005  10     2006  14     2007  18     2008  22     2009  27     2010  33     Zdroj: APEK   beh dvd  