 Pavilon slonů v ostravské zoo už je otevřený pro návštěvníky  --------------------    Ke zpravodajství: FOTO/aktuality   --------------------    Ostrava 9. května (ČTK) - Návštěvníci ostravské zoologické zahrady už mohou vidět slůně, které se v ní narodilo 12. dubna, na vlastní oči. Pracovníci zoo začali lidi pouštět do pavilonu zkušebně na konci minulého týdne, a protože nenastaly žádné problémy, nechají sloninec otevřený. ČTK to dnes řekla mluvčí zahrady Šárka Kalousková. Návštěvníci kromě toho mohou v zoo vidět i další nedávno narozená mláďata, například u vzácných jelenů.   "Zkušební provoz dopadl dobře. Ošetřovatelé slony samozřejmě pořád sledovali, ale zvířata se chovala klidně a také návštěvníci byli ukáznění, takže pavilon mohl zůstat otevřený po celou dobu," řekla Kalousková. Informovala, že v sobotu navštívilo zoo asi 4000 lidí, v neděli bylo návštěvníků přes 2000. Zoo zatím neomezuje počet lidí, kteří do pavilonu mohou najednou, ani dobu, po kterou v něm mohou setrvat. Kalousková však upozornila na to, že pokud by se objevily nějaké problémy, zoo by pavilon opět uzavřela. "Musíme mít na paměti hlavně zdraví zvířat, zejména mláděte," řekla Kalousková.   Zoo návštěvníky do pavilonu dosud nepouštěla hlavně kvůli špatnému stavu samečka, který se jako první živé slůně v Česku narodil letos 11. března. Od počátku byl však neduživý a v pátek 5. května uhynul. Jeho matka Vishesh po mláděti stále teskní, v pátek i sobotu je pořád hledala a volala. "Už je to ale lepší. Vishesh už zase spolupracuje s ošetřovateli například při přehánění mezi jednotlivými částmi pavilonu. Po několika dnech, kdy se tato činnost vynechávala, se zase všichni sloni sprchovali, včetně malé samičky," řekla Kalousková.   Samička podle ní roste bez problémů a její matka Johti se o ni vzorně stará. Zoo čeká na výsledky pitvy, která by měla určit příčinu smrti samečka. Narodil se předčasně, ředitel zahrady Petr Čolas už dříve řekl, že mohl mít vrozenou vadu a v přírodě by nejspíš nepřežil ani několik dní.   Kromě slůňat, na které se v posledních týdnech upřela hlavní pozornost, však má ostravská zoo radost i z dalších přírůstků. "Tři mláďata jsou k vidění ve stádě siků vietnamských, po jednom pak u jelenů milu a lam krotkých," řekla Kalousková.   Mezi siky vietnamskými jsou nyní k vidění dva malí samečci a jedna samička. "Samička se narodila 25. března, samečci 1. a 9. dubna. Na rozdíl od našeho jelena mají skvrnitou srst i dospělá zvířata," uvedla Kalousková. Vzácní sikové z jihovýchodní Asie jsou ve své domovině téměř vyhubeni. Od roku 1998, kdy tyto jeleny chová, už ostravská zoo odchovala 27 mláďat.   "Další mládě mají návštěvníci možnost vidět v nedalekém výběhu u jelenů milu. Je to sameček narozený 2. května," řekla mluvčí zoo. Jeleni milu pocházejí z východní Číny a v přírodě už tam byli zcela vyhubeni. "Přežili jen díky chovu v lidské péči, zejména v zoologických zahradách," dodala Kalousková. Zoo Ostrava chová jeleny milu od roku 1974 a odchovala 52 mláďat.   Dokonce už 69 mláďat odchovala ostravská zoo u lam krotkých, domácích zvířat původem z Jižní Ameriky. "Zatím poslední sameček přišel na svět 27. dubna. Někteří návštěvníci dokonce mohli sledovat jeho porod, který proběhl bez komplikací," uvedla mluvčí zahrady.   Vlastimil Vyplel snm  