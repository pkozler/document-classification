 V Petrohradu kontrolují znečištění vzduchu hlemýždi  --------------------    Ke zpravodajství: ilustrační FOTO ve Fotobance  ID foto: F200910310117101, FO01054046   --------------------    Petrohrad 18. ledna (ČTK) - Šest velkých šneků pomáhá v Petrohradu kontrolovat znečištění vzduchu, které tam způsobuje továrna. Informovala o tom agentura AFP s odvoláním na městské úřady v druhém největším ruském městě.   Tři afričtí hlemýždi typu Achatina, vybavení přístroji s optickými vlákny, které kontrolují tlukot jejich srdce a jejich motorickou aktivitu, dýchají vzduch a kouř vycházející z továrny. Tři další, kteří mají na ulitě připevněny stejné přístroje, dýchají naopak vzduch zbavený tohoto kouře, vysvětluje společnost Vodokanal.   Hlemýždi, kteří mohou v dospělosti dorůstat délky dvacet až třicet centimetrů a váhy půl kilogramu, byli vybráni proto, že dýchají plícemi jako člověk a mají vhodnou ulitu, na kterou lze připevnit přístroj a nehrozí, že by jim to škodilo. Pro tento úkol jsou vhodní i proto, že se pohybují velmi pomalu.   "Je to jedinečná technologie, kterou nedávno vypracovala ruská akademie věd," řekla mluvčí společnosti Oxana Popovová. Neuvedla ale cenu tohoto systému.   Tito suchozemští plži jsou umístěni do otevřené krabice, kde se mísí okolní vzduch a kouř. Čím více je vzduch znečištěn, tím rychleji jim bije srdce a tím rychleji i dýchají," vysvětlila Popovová.     Společnost Vodokanal má několikaletou zkušenost s využíváním zvířat ve své práci. Od roku 2005 například používá raky ke kontrole kvality vody v řece Něvě. Jejich srdce začne bít rychleji, když je životní prostředí kolem nich znečištěno.   ko mik    