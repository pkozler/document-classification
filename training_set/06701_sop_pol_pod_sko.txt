 Konference bude hledat cestu, jak omezit stranickou mašinerii  Praha 26. května (ČTK) - Odpovědí na otázku, co může občanská společnost v současnosti udělat k obnovení normálního fungování státu a jeho institucí, se bude v sobotu zabývat konference na pražské Vysoké škole ekonomické. Podle šéfky tamní katedry politologie VŠE Vladimíry Dvořákové má setkání pod názvem "Může občanská společnost zkrotit mašinérii politických stran" pomoci hledat možnosti, jak integrovat současnou "naštvanost" velké části populace do pozitivní energie.   Mezi vystupujícími budou nejen politologové, ale i podnikatelé či lidé se zkušeností ze státní správy či obecní samosprávy. Vystoupit by měl například nedávno odvolaný starosta Liberce Jan Korytář či někdejší šéf Státního fondu životního prostředí Libor Michálek, jehož tajně pořízená nahrávka rozpoutala loni aféru, která v prosinci vyvrcholila odchodem tehdejšího ministra životního prostředí Pavla Drobila (ODS) z funkce.   Konferenci podporuje i iniciativa Vyměňte politiky.cz, která loni upozornila občany na možnost "vykroužkovat" v parlamentních volbách neoblíbené kandidáty, a výrazně tak zamíchala výsledným složením zvolených zákonodárců. Podle jejího mluvčího Jaroslava Kuchaře mají občanské iniciativy, které dobře spolupracují v negativních kampaních, často problém shodnout se formulaci pozitivních cílů.   Právě podobnou možnost zformulování pěti či šesti pozitivních a nepolitických bodů jim nyní konference podle Dvořákové nabízí. Kuchař dodal, že cíle konference jsou strukturální, jejich snahou je pojmenovat základní příčiny problému. "Svržení vlády je jen léčba symptomů, my musíme znovu nastavit podmínky, zasáhnout strukturální prvky systému," myslí si. Kuchař a jeho iniciativa dlouhodobě poukazují právě na obrovskou moc stávajících velkých politických stran.   Podle politoložky je také nutné vysvětlit, že ačkoliv občanská společnost není vůči "mašinérii politických stran" bezmocná, iniciativy také nevládnou. "Jde nám o obnovu fungování státu," prohlásila Dvořáková. Je ale podle ní složité na podobné téma svolávat například masové demonstrace, protože "za přijetí zákona o státní službě lidé demonstrovat nepůjdou".   Právě akademická půda však musí ve vývoji společnosti hrát roli místa, kde se formují názory a otevírá prostor pro diskusi, míní Dvořáková. Zároveň však vysoké školy nemají být platformou pro ideologie a politické spory. "My velmi silně vnímáme radikalizaci společnosti," varovala politoložka a připomněla, že v průzkumech či internetových diskusích stále více lidí projevuje ve vztahu k současné situaci velmi radikální názory i navrhuje velmi radikální řešení. Proto dnes Dvořáková varovala i před možností nástupu a úspěchu nějaké radikální politické strany. Právě občanská společnost a její návrhy by tomu měla být alternativou.   jd pba  