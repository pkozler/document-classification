 Kraj si nechá projekt rozhledny v Kladně potvrdit znalcem  Praha 13. května (ČTK) - Středočeský kraj bude chtít podepřít projekt výstavby rozhledny v kladenské nemocnici za 100 milionů korun znaleckým posudkem. Obává se toho, že ministerstvo financí má po medializaci tohoto záměru s projektem potíže. Znalec by měl podle hejtmana Davida Ratha (ČSSD) potvrdit, že je možné na výstavbu rozhledny s parkovištěm čerpat peníze EU na turistický ruch. Rath to řekl novinářům.   Kraj chtěl původně v areálu nemocnice postavit za evropské peníze určené na turistiku pouze parkoviště pro pacienty a jejich návštěvy. To ale musí být podle pravidel Bruselu vázáno na nějakou turistickou atrakci. Přestavba zchátralého komína na vyhlídku se podle hejtmana ukázala jako jediná cesta, jak zajistit finance na vybudování parkoviště a nepřijít o přidělené evropské zdroje. Návrh kritizovali opoziční občanští demokraté, kteří tvrdí, že taková cesta není možná, a mají obavy z toho, že hejtmanství bude muset peníze EU v budoucnu vracet.   Rath je přesvědčen o opaku, připustil však, že ministerstvo financí může dospět k jinému závěru. "Sháníme proto určité znalce, kteří by potvrdili, nebo vyloučili, že je takový projekt možný z evropských peněz financovat. Podle mých informací ten projekt přesně splňuje kritéria," uvedl. Kraj podle něj už projekt dokončil a nyní připravuje žádost o dotaci z regionálního operačního programu.   Rozhledna vznikne přestavbou komína bývalé kotelny, která je už prázdná a neslouží svému účelu. Součástí parkoviště bude i menší společenské centrum. "Samozřejmě musí být podstatná část parkovacích míst rezervována pro návštěvníky rozhledny, ale nezapomínejme, že ty evropské fondy mají nějakou dobu udržitelnosti. Čili tohle by platilo jen prvních pět let a poté by to parkoviště mohlo sloužit celému Kladensku třeba sto let," namítl hejtman.   Poukázal na to, že rozhledny, které jsou častým cílem výletníků a vážou na sebe značný turistický ruch, se staví i v dalších částech kraje a tyto projekty jsou rovněž financovány z peněz EU. "Tudíž je to věc častá, není to nic mimořádného," míní.   V sobotu se například otevírá rozhledna Bohdanka v obci Bohdaneč na Kutnohorsku, která je jedinečná stavbou z takzvaného kulatého dřeva za pomoci ocelových spojů. Obec ji vybudovala za pomoci fondů EU, ČR a za spolupráce s lesnicko-dřevařskou skupinou LESS.   khj snm  