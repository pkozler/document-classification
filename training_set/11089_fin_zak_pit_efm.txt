 Raiffeisenbank čelila pokusům o zneužití klientských účtů  Praha 4. ledna (ČTK) - Raiffeisenbank zaznamenala v uplynulých dnech pokus o zneužití účtů přes internet, tzv. phishing. Klienty proto upozorňuje, aby nereagovali na výzvy elektronickou poštou ohledně přihlášení do elektronického bankovnictví nebo k zadání přihlašovacích údajů či jiných citlivých informací. Podle vyjádření mluvčího banky Tomáše Kofroně pro ČTK nebyl žádný z klientů banky útokem poškozen.   Phishing je podvodný e-mail, který obsahuje napodobeninu stránek ohrožené banky a vyzývá k potvrzení osobních bankovních údajů. Podobným útokům v minulosti čelily i další tuzemské banky.   "Raiffeisenbank nikdy neoslovuje své klienty prostřednictvím mailu s žádostí o poskytnutí jakýchkoli citlivých dat umožňující přístup k Vašemu účtu. Na podobné maily proto nikdy nereagujte, případně o podobných mailech informujte banku," uvedla banka na internetu.   sos vju  