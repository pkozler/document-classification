 K ruské víře patří i koupel v ledové vodě  --------------------    Ke zpravodajství: FOTO/aktuality; VIDEO   --------------------    Moskva 19. ledna (zpravodaj ČTK) - Za víru je třeba i trpět, ale statisíce Rusů každým rokem lezou v půli ledna do ledové vody se zjevným nadšením a úsměvem na rtech. Podmínky pro koupel v díře, vyřezané v ledu do tvaru kříže, byly podle znalců v noci na dnešek v Moskvě takřka ideální: sotva minus 15 stupňů, jen mírné sněžení a skoro bezvětří. Mrazivým koupáním si pravoslavné Rusko připomíná pokřtění Ježíše Krista.   "Děsně jsem hřešila, ale teď jsem všechny hříchy smyla!" pochvalovala si jedna z dívek, která se o půlnoci odvážila podstoupit rituál v rybníku Jekatěrinského parku poblíž centra metropole. "Je to super! Pro zdraví je to vynikající. Je to boží požehnání," tvrdí další mokrá dívčina, zatímco se rychle halí do osušek. "Něčeho takového se odváží jedině ten, kdo opravdu upřímně věří - tedy asi jedině ruský člověk a nikdo další!" říká Taťjana a směje se, přestože drkotá zuby.   Rusko podle pravoslavného kalendáře zrovna slaví Křest Páně a mnozí věřící jsou hluboce přesvědčeni, že voda posvěcená o této příležitosti dokáže dělat zázraky. Ještě v noci na dnešek do moskevských kostelů podle policie zavítalo skoro 90.000 věřících, dalších 58.000 využilo sedmdesátky koupališť, které nejprve vysvětil "baťuška", tedy pravoslavný pop.     V Jekatěrinském parku se z houfu odvážlivců někteří jen rychle třikrát pokřižovali a ponořili, aby z vody co nejdříve vylezli. Jiní si ale ledovou koupel doslova vychutnávali, až je musejí z průrvy vyhánět, aby si mohli užít i další.   "Je to fakt dobré, ale mělo by nás tu být víc," vykládá svalnatec Ivan a ujišťuje, že spíše než otužilost ho do vody žene "víra a chuť", což by se dalo přeložit i jako furiantství širé duše. Tříkrálovou koupel si užívá skoro každý rok, ale pokaždé jinde, aby si vychutnal krásy moskevských rybníků. Zima mu je prý jen před tím, než do vody vstoupí, pak už ji necítí. "Bylo to skvělé - poprvé i naposled," žertuje mladík, který se rychle převléká do suchého.   Tradice tříkrálového koupání sáhá podle popů až k Ježíši Kristu a Janu Křtiteli. Ti se však nořili do řeky Jordánu pod středomořským sluncem, zatímco Rusové se vrhají do vod v podmínkách, které se na první pohled zdají až neslučitelné se životem.   Špičky církevní hierarchie se k tradici staví zdrženlivě. Koupání je prý z hlediska víry podružné, jde spíše o lidovou zábavu, a významnější je svěcení vody v chrámech. Ale mnozí kněží tvrdí, že kdo se koupe v díře vysekané v ledu, nikdy neonemocní. A tuto víru sdílejí i desetitisíce odvážlivců, podle nichž ledová voda smyje všechny hříchy a nepravosti a uchrání před onemocněním těla i ducha. Jiní věřící jsou zase ochotni na posvěcenou vodu čekat před chrámy v mrazu i celé hodiny.   Na internetu se lze dočíst řadu historek, jak se sovětští učenci marně snažili vyvrátit přesvědčení, že posvěcená voda vydrží i dlouhá desetiletí, aniž by se zkazila. Loni na východě země museli lékaři hospitalizovat více než stovku věřících, z toho bezmála polovinu dětí, kteří se napili z jezera se stojatou vodou.   Z kazatelen i z úřadů v předvečer svátku zněla nabádání, aby si lidé dávali na zdraví pozor a zanícení nepřehnali.   V samotné Moskvě policie vážnější incidenty nezaznamenala, ale ve vsi Oznobišino kousek za metropolí se prolomil led pod lidmi přihlížejícím koupeli. Desítka nedobrovolných otužilců se ponořila v oblečení, vše ale prý dobře dopadlo.   Během staletí se datum církevního svátku Křtu Páně měnilo a připadalo i na dny, kdy se nyní jinde v Evropě slaví Vánoce. V současnosti se tříkrálové koupání odehrává od půlnoci 18. ledna až do následující půlnoci.   Milan Syruček kš  