 Sdružení Test zprovoznilo webovou databázi nebezpečných výrobků  Praha 20. května (ČTK) - Sdružení spotřebitelů Test zprovoznilo internetovou databázi nebezpečných výrobků, které byly zjištěny v Česku a zemích Evropské unie. Interaktivní databáze je dostupná na internetových stránkách  www.nebezpecnevyrobky.cz . ČTK to dnes sdělila Ida Rozová ze sdružení spotřebitelů Test.   Databáze nyní obsahuje bezmála 2500 nebezpečných výrobků rozdělených do osmi oblastí, seznam bude pravidelně aktualizován. V systému jsou shromažďovány výrobky, které byly objeveny nejen v České republice, ale i v rámci dalších států Evropské unie. "Mnoho lidí si běžně objednává výrobky ze zahraničních e-shopů, případně jezdí za nákupy do cizích zemí, a my chceme chránit i je," uvedla Rozová.   Databáze podle Rozové umožňuje vyhledávat a třídit výrobky podle různých kritérií. Je určena nejen spotřebitelům, ale i dovozcům, distributorům a prodejcům, aby získali přehled, zda nemají nebezpečné výrobky ve své nabídce. Systém podporuje rovněž aktivní podávání podnětů ze strany spotřebitelů, kteří se domnívají, že se setkali s nebezpečným výrobkem. "Podnětem se po jeho přijetí budeme zabývat. Spolupracujeme přitom s kontrolními orgány," podotkla Rozová.   V databázi jsou informace shromážděné z různých zdrojů. Hlavním je celoevropská databáze nebezpečných výrobků RAPEX, sdružení TEST totiž má licenci na překlad a poskytování těchto informací. Pomocí databáze RAPEX si státy EU vyměňují informace o nebezpečných výrobcích, které poté stahují z trhu.   Další údaje pocházejí například od České obchodní inspekce, Státní zemědělské a potravinářské inspekce či ministerstva zdravotnictví. Důležitým pramenem informací jsou i nezávislé testy výrobků, které připravuje časopis dTest.   Loni bylo v Evropské unii kvůli nedostatečné bezpečnosti či možným zdravotním rizikům zakázáno rekordní množství nepotravinových výrobků. Podle zprávy o fungování systému RAPEX jich bylo 2244, což představuje meziroční nárůst o 13 procent. Nejvíce problémových výrobků podobně jako v minulosti pocházelo z Číny.   beh dvd  