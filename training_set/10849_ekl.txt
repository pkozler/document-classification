 Záchranáři u Floridy pečují o uvízlé velryby, 13 už uhynulo  New York 7. května (ČTK) - O život zbylé hrstky velryb druhu kulohlavec černý (Globicephala melas), které uvízly ve čtvrtek večer na mělčině ostrůvku u pobřeží Floridy, stále bojují místní záchranáři. Ti potvrdili, že 13 z velryb, které z dosud neznámých příčin na několika místech vpluly na mělčinu, už uhynulo a chystá se jejich pitva, napsala dnes agentura AP.   V pátek se záchranářům osm přeživších velryb podařilo umístit do provizorní mořské klece, kde je veterináři vyšetřili a provedli zdravotní testy. Stav jedné z velryb se ale zhoršil a musela být utracena. Zbylé neustále polévají záchranáři vodou a čekají, až na místo dorazí posily, přepravní vozidla a další pomoc.   Podle Roberta Lingenfelsera ze záchranářské skupiny Marine Mammal Conservancy jsou uvízlí kulohlavci hodně slabí, už nějakou dobu nepřijali potravu a jsou dehydrovaní.   Kytovci uvízli na třech oddělených místech v mělkých vodách Mexického zálivu u pobřeží ostrůvku Cudjoe Key. V této oblasti naposledy hromadně uvízli kulohlavci v dubnu 2003, kdy se asi 28 těchto až sedmimetrových kytovců dostalo na mělčinu severně od ostrova Big Pine Key, napsal dnes list The Miami Herald. Většina z nich uhynula během prvních čtyřiadvaceti hodin. O zbylé se dobrovolníci starali dnem i nocí několik měsíců, než se pět kulohlavců podařilo dostat zpět na volné moře.   dk ank  