 George Clooney prý bude hrát ve filmu o "florentské příšeře"  --------------------    Ke zpravodajství: FOTO ve Fotobance  ID foto: F201011180094101   --------------------    Řím 6. ledna (ČTK) - Americký herec George Clooney bude hrát ve filmu o takzvané florentské příšeře, záhadném pachateli jedné z největších vražedných sérií v Itálii, při které bylo v okolí Florencie zavražděno sedm dvojic milenců. Ve středu o tom informovala agentura ANSA.   Vraždy se odehrály v letech 1974 až 1985 a nebyly dosud zcela objasněny. Sedm párů, většinou tábořících turistů, bylo o život připraveno mnohdy krutým způsobem. Některé mrtvoly byly zohavené, například amputováním některých částí těla.   Clooney si podle ANSA zahraje amerického spisovatele a autora thrillerů Douglase Prestona, který se do Florencie před několika lety přistěhoval, aby tu spolu s italským reportérem Mariem Spezim napsal detektivku o "florentské příšeře" podle skutečných událostí. Oba dojdou k závěru, že pravděpodobným vrahem nebyl dříve podezřelý místní zemědělský dělník Pietro Pacciani, ale spíše syn sardského zločince Antonio Vinci.   Scénář k filmu píše Christopher McQuarrie, autor scénáře k historickému filmu Valkýra v hlavní roli s Tomem Cruisem. Prestonova a Speziova kniha The Monster of Florence vyšla v roce 2008.   Pietro Pacciani byl v roce 1994 za vraždu sedmi dvojic odsouzen k trestu doživotního vězení, ale o dva roky později ho odvolací soud obvinění zprostil. Nejvyšší soud pak nařídil nové řízení, Pacciani však v roce 1998 několik měsíců před jeho zahájením zemřel. Vinci podle ANSA v rozhovoru pro americkou televizi nedávno spojitost s vraždami odmítl.   kne kš  