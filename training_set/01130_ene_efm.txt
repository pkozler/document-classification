 EPH sdruží svá energetická aktiva do dceřiné EP Energy  Praha 6. ledna (ČTK) - Energetický a průmyslový holding (EPH) založil novou dceřinou společnost s názvem EP Energy, která bude sdružovat výhradně aktiva z oblasti energetiky. EPH chce vytvořením samostatného energetického subholdingu zjednodušit a zpřehlednit svou strukturu. Informoval o tom mluvčí EPH Martin Maňák.   "Cílem tohoto kroku je i po formální stránce oddělit naši primární strategickou linii, tedy energetiku, od ostatních aktivit v oblasti průmyslu. EP Energy jako klasická energetická společnost bude splňovat i všechny podmínky pro vydání atraktivních mezinárodních dluhopisů," uvedl Daniel Křetínský, předseda představenstva EPH.   Do subholdingu EP Energy byly začleněny společnosti United Energy, Plzeňská energetika, United Energy Trading, První energetická (PEAS), Energzet, Aise, Czech Wind Holding, VTE Pchery, VTE Pastviny, Powersun, Triskata, Alternative Energy, Arisun, Greeninvest Energy a také akciový podíl 49 procent ve společnosti Pražská teplárenská holding, která se podílí na kontrole společnosti Pražská teplárenská.      Součástí EP se podle Maňáka stanou také Elektrárny Opatovice a padesátiprocentní podíl v těžební společnosti Mibrag. Převod těchto dvou aktiv do EPH bude proveden v nejbližší době, neboť obě transakce získaly na konci loňského roku potřebná povolení antimonopolních orgánů, dodal mluvčí.   Vlastníky EPH jsou finanční skupina J&amp;T (40 procent), investiční skupina PPF a PPF Partners (40 procent) a manažer Daniel Křetínský (20 procent).   lko vju  