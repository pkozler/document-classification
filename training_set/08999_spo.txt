 Neumannová se vrátila do Liberce, k dluhům po MS se brzy vyjádří  --------------------    Ke zpravodajství: AUDIO   --------------------    Liberec 16. ledna (ČTK) - Bývalá běžkyně na lyžích Kateřina Neumannová se po necelých dvou letech vrátila do Vesce. V libereckém areálu, kde šéfovala organizátorům mistrovství světa v klasickém lyžování, které skončilo dluhem přes sto milionů korun, spolukomentovala v České televizi sprinty Světového poháru. K problémům, které zůstávají po mistrovství světa, chce do čtrnácti dnů svolat tiskovou konferenci.   O tom, že by kvůli dluhům po mistrovství světa spolukomentování sprintů v Liberci odmítla, neuvažovala. "Pro mě je to sportovní akce, jediný Světový pohár v běhu na území České republiky, který předchází mistrovství světa, takže ten závod beru jako každý jiný," řekla Neumannová v rozhovoru s ČTK a iDnes.   "Je jasné, že někteří to budou kritizovat, ale ti kritizují každý můj krok, který udělám. Jsem ráda, že mi televize nabídla tuhle práci, a pro mě je to stejný závod jako v Novém Městě nebo jinde," uvedla Neumannová, která spolukomentuje běh tradičně a ve stejné roli bude při mistrovství světa v Oslu.   S negativní reakcí se ve Vesci nesetkala. "Ráda jsem se potkala a pozitivně přivítala s kolegy z mého týmu, kteří tady dál pracují," řekla Neumannová   O finančních problémech předloňského mistrovství světa konkrétně mluvit nechtěla, aby nezastínila Kajot Sprint Liberec 2011. Uvedla, že o dluhu přemýšlí. "A nejen tady. Je to věc, kterou řeším dlouhodobě. Na toto téma absolvuju spoustu schůzek, ale nerada bych tímto tématem narušovala práci organizátorů," řekla Neumannová.   K otázce světového šampionátu, na kterém získal běžec Lukáš Bauer stříbro v klasické patnáctce, chystá olympijská vítězka z Turína tiskovou konferenci. "Během jednoho až dvou týdnů, aby mě nemuseli lidé z Blesku nahánět všude možně. Ráda svůj názor řeknu všem," konstatovala Neumannová.   Ve Vesci se objevila skoro po dvou letech. Po skončení šampionátu tam ještě párkrát byla, když se rozebíralo zázemí. Je ráda, že po sportovní stránce skončilo MS úspěšně. "Myslím, že z toho pohledu bylo dobré. Vzpomínám třeba na skoky, kdy pod velkým můstkem byl areál plný, a ráda vzpomínám na atmosféru mužských štafet, i když z našeho pohledu nedopadla dobře," prohlásila sedmatřicetiletá bývalá lyžařka.   Na otázku, zda by přijala nabídku podílet se na pořádání dalšího mistrovství, odpověděla, že by u toho případně ráda byla. "Ale celkově teď u nás není nálada na pořádání velké sportovní akce. Jsme spíš nakloněni menším jednorázovým akcím, jako je třeba Světový pohár," řekla Neumannová, která v roli šéfky organizačního výboru vystřídala Romana Kumpošta.   Jmenováním Neumannové do funkce tehdy ministerstvo školství podmínilo další financování příprav šampionátu. "Naskočila jsem do rozjetého vlaku, ale neznala jsem tu pouť, kterou urazil do té chvíle. Já bych v otázce přípravy a zmapování celé situace byla teď desetkrát zkušenější a chytřejší, protože jsem načerpala tolik zkušeností," uvedla Neumannová.   Na liberecký šampionát šlo z veřejných zdrojů přes dvě miliardy korun: ze státního rozpočtu skoro 1,5 miliardy, z rozpočtu Liberce asi 400 milionů a Liberecký kraj přidal přibližně 165 milionů. Náklady na organizaci MS činily přes 623 milionů. Po organizačním týmu vedeném Neumannovou zůstaly dluhy bezmála 112 milionů korun bez penále.   smr ura nkr  