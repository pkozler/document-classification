 Zoo Ostrava přivítala stotisícího návštěvníka dříve než loni  Ostrava 10. května (ČTK) - Zhruba o měsíc dříve než v roce 2010 dnes přivítala ostravská zoologická zahrada stotisícího návštěvníka. Informovala o tom mluvčí zahrady Šárka Kalousková.   Největším lákadlem zoo je nyní mládě slona indického, které ve čtvrtek oslaví měsíc života. Podle mluvčí však za vyšší návštěvnost letos nemůže jen slůně, ale i nové expozice, které zoo v poslední době otevřela, a příznivé počasí. "Investovali jsme i do jiných pavilonů. Nedávno jsme otevřeli expozici akvárií a terárií Papua nebo výběh medvědů a opic hulmanů Čitván. Také jsme zmodernizovali pavilon hrochů," připomněla Kalousková.   Stotisícím návštěvníkem se stala Julianka Bitto z Moravské Ostravy, která do zoo přišla se svými rodiči. "Rodina obdržela pamětní list a tašku s dárkovými předměty zoo," uvedla mluvčí zahrady.   Kalousková řekla, že se Zoo Ostrava letos může dočkat i rekordní návštěvnosti. "Je to pro nadcházející sezonu velmi pozitivní, protože v roce 2010 přišel stotisící návštěvník až začátkem června," uvedla mluvčí.   Oproti loňsku je v posledních dvou měsících návštěvnost zoo téměř dvojnásobná. Například v dubnu 2010 přišlo do zahrady 37.000 lidí, letos jich ve stejném měsíci bylo 62.000. V loňském roce navštívilo ostravskou zoo 328.000 lidí, což byl podle Kalouskové slabý rok. Například v roce 2008 prošlo branou zahrady téměř 364.000 lidí.   Návštěvnost zoo se letos zvýšila po 11. březnu, kdy se zde narodilo první živé slůně v historii českých a slovenských zoo. Přišlo však na svět předčasně, bylo neduživé a 6. května uhynulo. Návštěvníci i pracovníci zoo se ale mohou těšit z druhého slůněte, které se narodilo 12. dubna a utěšeně roste. Do minulého týdne mohli lidé sledovat slůňata jen přes zavřené dveře pavilonu, od víkendu však zoo pavilon zpřístupnila, a pokud nenastanou žádné problémy, nebude zahrada návštěvníky při pozorování mladé sloní samičky nijak omezovat. Kromě slůněte mohou lidé vidět i další čerstvá mláďata: vzácné jeleny nebo lamu.   Vlastimil Vyplel jpt  