 E15: ČNB schválila ČD Cargo dluhopisy v objemu až šest miliard Kč  Praha 9. května (ČTK) - Česká národní banka schválila nákladnímu železničnímu dopravci ČD Cargo ke konci minulého týdne dluhopisový program v objemu až šest miliard korun, píše dnešní E15. První tranši dluhopisů ve výši jedné miliardy korun vydá dceřiná firma Českých drah už v nejbližších týdnech. ČD Cargo se tak zařadí po bok dalších státních firem, které si během krize začaly půjčovat na dluhopisovém trhu. Miliardové emise v posledních dvou letech upsaly České dráhy a Letiště Praha.   První tranši dluhopisů využije firma k posílení cash flow a restrukturalizaci cizích zdrojů, konkrétně k přeměně krátkodobých cizích zdrojů na střednědobé, řekl deníku šéf ČD Cargo Jiří Vodička.   Zda firma využije celou hranici šesti miliard korun, kterou jí ČNB schválila, není jisté. "Je to rámcový program, který nemusíme, ale můžeme vyčerpat," dodal Vodička. Tranše prý půjdou vždy po jedné miliardě korun. S dalšími emisemi firma přesto počítá ještě letos. Výnos druhé tranše by podle Vodičky měl být užit na investice.   Podle informací listu nyní finišují přípravu na emisi eurobondů až za 7,5 miliardy korun také České dráhy. Agentura Moody’s dala Českým drahám na konci minulého týdne předběžný rating Baa1 negativní, píše E15.   Vodička uvedl, že rating Českých drah se týká celé skupiny. "My jsme se do procesu získání ratingu zapojili, týká se tedy i naší společnosti," řekl. Šéf české pobočky Moody’s Petr Vinš dodal, že ČD Cargo může požádat o udělení ratingu přímo na konkrétní dluhopis a jeho hodnota se může od ratingu Českých drah lišit.   ČD Cargo podle informací z trhu nebude mít problém své obligace prodat. Například České dráhy vydaly dluhopisy v objemu dvou miliard korun v době, kdy neměly žádný rating, přesto o ně byl mezi investory velký zájem. Obchodníci totiž rizikovost cenných papírů státních firem odvozují od rizikovosti státu, neboť se počítá s tím, že za dluhy svých firem do určité míry ručí stát, uzavírá deník.    fsl  