 Euro smazalo počáteční ztráty a roste k dolaru i jenu  Londýn 11. ledna (ČTK) - Evropská měna odpoledne smazala počáteční ztráty a posiluje k dolaru i jenu. K růstu podle obchodníků pomáhají zvěsti, že Evropská centrální banka zvýší nákup portugalských obligací.   V 17:50 SEČ euro k dolaru stouplo o 0,25 procenta na 1,2980 USD, když během dne kleslo až na 1,2905 USD. Vůči jenu vzrostlo o 1,05 procenta na 108,19 JPY. Dolar k jenu posílil o 0,77 procenta na 83,35 JPY.   Euro oslabovalo, protože investoři se obávají, že dluhová krize, která již postihla Řecko a Irsko, se šíří i do dalších zemí eurozóny, nejnověji do Portugalska. Dnešní oživení eura spojují investoři s několika faktory, včetně zpráv, že ECB nakupuje portugalský státní dluh.   Euru pomáhá i příslib japonského ministra financí, že Japonsko koupí obligace vydané evropským záchranným fondem. Podpoří tak úsilí EU o finanční záchranu.   Podle obchodníků euro čeká zásadní test ve středu, kdy mají být v aukci nabídnuty portugalské státní obligace za 1,25 miliardy eur. Aukce naznačí, zda zadlužená země bude schopná získávat finanční prostředky na trhu, nebo bude nucena přijmout pomoc, napsala agentura Reuters.   irl vju  