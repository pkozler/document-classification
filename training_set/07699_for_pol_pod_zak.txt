 Schwarzenberg: Lukašenkův režim je diktatura, není možné ji trpět  --------------------    Ke zpravodajství: AUDIO   --------------------    Praha 27. ledna (ČTK) - Za čistou diktaturu, kterou není možné trpět, označil ministr zahraničí Karel Schwarzenberg (TOP 09) běloruský režim prezidenta Alexandra Lukašenka. Uvedl to dnes v Senátu, který odsoudil represe Lukašenkovy administrativy proti jeho oponentům po prosincových prezidentských volbách. Při protestech byly stovky lidí zatčeny včetně několika Lukašenkových protikandidátů.   "Myslím, že se musíme opravdu tomuto postavit. Není přece možné, abychom trpěli v 21. století čistou diktaturu uprostřed Evropy," uvedl Schwarzenberg. Zopakoval, že bude v rámci EU prosazovat tvrdý postup proti "běloruským papalášům", zvláště těm, kteří měli podíl na zásahu vůči účastníkům prosincových demonstrací proti výsledkům prezidentských voleb.   Senát se svým usnesením připojil ke kritice, které Lukašenkův režim čelí ze strany EU, USA nebo mezinárodních organizací. "Senát odsuzuje brutální zásah běloruské policie proti demonstracím, které vypukly v souvislosti s prezidentskými volbami v prosinci minulého roku, a žádá propuštění všech nezákonně zadržených a vězněných účastníků těchto demonstrací," stojí v usnesení horní komory. Navrhl jej senátní zahraniční výbor ještě pod vedením zesnulého Jiřího Dienstbiera (za ČSSD).   Kritika Senátu vůči autoritářskému režimu prezidenta Alexandra Lukašenka není první. Už v roce 2000 česká horní komora ve své rezoluci odmítla pokračující potlačování lidských a politických práv a svobod v Bělorusku.   mhm rot  