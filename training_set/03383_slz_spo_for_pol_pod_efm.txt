 ČSTV jako hlavní akcionář Sazky má pro ni nyní jednoho investora  --------------------    Ke zpravodajství: FOTO/aktuality   --------------------    Praha 19. ledna (ČTK) - Český svaz tělesné výchovy (ČSTV) se podle svého předsedy Pavla Kořana jako majoritní akcionář loterijní společnosti Sazka, které hrozí insolvenční řízení, rozhodl pro spolupráci zatím s jedním nejmenovaným investorem. Změnu vlastnické struktury společnosti Sazka odmítl, řekl dnes Kořan senátorům z podvýboru pro sport, jimž přišel spolu s generálním ředitelem Sazky Alešem Hušákem objasňovat situaci.   "Rozhodli jsme se pro spolupráci s takzvaným menším investorem, v určité době je jediný. Rozšiřuje se samozřejmě spektrum zájemců o obchod v tomto ohledu. Jsem přesvědčený, že v horizontu jednoho měsíce bude výrazně jasněji," uvedl Kořan. Konkrétnější být nechtěl.   V pondělí večer však v televizi Z1 řekl, že do Sazky chtějí vstoupit dva noví zájemci bez nároku na podíl a že jejich jména zveřejní ve středu, což ale dnes neučinil. V pondělí také řekl, že noví zájemci, stejně jako firma E-Invest Martina Ulčáka, nechtějí měnit vlastnickou strukturu Sazky.   "Pomohou krýt určité pohledávky, možná i za panem Vítkem, bude-li třeba. Já jsem ale přesvědčený, že to třeba nebude," řekl televizi Kořan a dodal: "A pak se s akcionáři dohodnou na splátkovém kalendáři, jenž bude rozložen do delší časové osy, kde samozřejmě ten jejich byznys na pomoci Sazce bude naplněn. A zároveň tam zbudou prostředky ve prospěch akcionářů," dodal.   Sazka je od pondělí 17.ledna v insolvenčním řízení. Podnikatel Radovan Vítek podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Podle Hušáka zbývá splatit v závislosti na kurzu koruny "osm až 8,5 miliardy" Kč. S uhrazením závazků Hušák počítá do roku 2021. Zadluženost společnosti se od počátku roku 2009 snižuje, za loňský rok klesla o 400 milionů korun, řekl.   Vítek ale tvrdí, že Sazka je předlužená a navíc v platební neschopnosti. Podle něj celkové závazky společnosti přesahují deset miliard korun. Hušák, podobně jako dříve Kořan, označil Vítkův návrh za neoprávněný a "šikanózní", jeho pohledávky neuznává a tvrdí, že Sazka v insolvenci není.   Hušák dnes také uvedl, že Sazka žádné bance nedlužila na úrocích "ani halíř" v době, kdy Komerční banka prodala svou pohledávku vůči Sazce firmě Moranda, jejímž prostřednictvím Vítkův právník Tomáš Rybář podal insolvenční návrh. Pozastavil se nad důvody prodeje této pohledávky. Kořan za insolvenčním návrhem vidí jen spekulativní záměr, jak levně skoupit dluhopisy.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   mhm mha  