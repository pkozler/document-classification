 ČSÚ: Ceny pohonných hmot v uplynulém týdnu rostly  Ve 3. odstavci jsme aktualizovali údaje CCS, dále jsme doplnili nové vyjádření analytika.   --------------------    Praha 28. ledna (ČTK) - Ceny pohonných hmot u tuzemských čerpacích stanic se v uplynulém týdnu zvýšily o desítky haléřů. Nejprodávanější benzin Natural 95 stál v průměru 33,54 koruny za litr, a byl tak o 19 haléřů dražší než o týden dříve. Motorová nafta zdražila o 40 haléřů na průměrných 32,93 koruny za litr. Vyplývá to z dnešních údajů Českého statistického úřadu.   Benzin Special 91 zdražil na průměrných 33,05 Kč za litr, byl tak o 22 haléřů dražší než před týdnem. Cena plynu LPG se zvýšila o 18 haléřů na průměrných 17,29 koruny za litr.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zlevnil osm haléřů na 33,17 koruny za litr. Cena nafty se snížila také o osm haléřů na 32,55 Kč/l.   Podle analytika Jana Šimka ze společnosti Broker Consulting je zdražení na základě údajů ČSÚ překvapivé. "Ceny ropy od půlky ledna klesají a od začátku roku koruna silně posiluje. Je pochopitelné, že zlevňování cen ropy se promítne do cen pohonných hmot až s určitým zpožděním. Ovšem posilující koruna by se měla v cenách benzinu a nafty projevit s minimálním zpožděním," uvedl.   Šimek předpokládá, že v únoru budou ceny pohonných hmot klesat. "Naději na snížení cen pohonných hmot by paradoxně mohlo podpořit i uvažované sblížení sazeb DPH na 19 procent, což by pro pohonné hmoty znamenalo snížení daňové zátěže, která je nyní na úrovni 20 procenta," dodal.   fsl lko mha  