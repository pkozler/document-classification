 Veterináři zajistili pětinu nebezpečného vepřového masa z Německa  Praha 17. ledna (ČTK) - Veterinářům se podařilo najít a pozastavit prodej zhruba pětiny z celkem 4500 kilogramů vepřového masa, které bylo na přelomu loňského a letošního roku dovezeno z Německa do Česka a mohlo obsahovat rakovinotvorný dioxin. Vzorky vepřového masa veterináři odeslali na rozbor do laboratoře. ČTK to dnes sdělil mluvčí Státní veterinární správy ČR (SVS) Josef Duben.   Z 4500 kilogramů vepřového masa, které pocházelo z německé farmy používající krmivo s obsahem dioxinů, směřovala přibližně polovina zejména do stravovacích zařízení ve Středočeském kraji. Z této zásilky veterináři našli a pozastavili prodej 145 kilogramů masa. V Ústeckém kraji se podařilo dohledat asi polovinu dodávky, tedy 820 kilogramů vepřového masa.   "Z tohoto masa byly odebrány vzorky a zaslány na vyšetření. Podle šéfky německé veterinární služby Karin Schwabenbauerové by nemělo být zdravotně závadné," uvedl Duben.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 krmiva pro hospodářská zvířata.   Spolkové ministerstvo zemědělství o víkendu oznámilo, že objevilo dalšího výrobce krmiv, který je podezřelý, že v jeho produktech se nachází jedovatý rakovinotvorný dioxin. Dodatečně bylo proto uzavřeno dalších 934 podniků ve spolkové zemi Dolní Sasko.   "Údajně byly problémy se zjištěním dioxinů v krmivech (v Německu) známy již delší dobu a nic se nedělo," podotkl Duben, podle kterého nic podobného v Česku nehrozí, jelikož laboratoře mají povinnost zjištění nadlimitního množství nebezpečných látek okamžitě nahlásit SVS.   beh mha  