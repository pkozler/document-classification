 Metoda výuky pomocí šachových figurek získala akreditaci  --------------------    Ke zpravodajství: AUDIO   --------------------    Říčany (u Prahy) 26. ledna (ČTK) - Výuková metoda zvaná Figurková školička, která funguje na principu šachové hry, získala ministerskou akreditaci a rozšiřuje se do dalších škol a zařízení. V současnosti funguje ve více než 20 školách, školkách, dětských domovech a volnočasových centrech, řekla dnes novinářům autorka metodiky Martina Kořenová.   Zapojit se do projektu podle ní chtějí i další tři desítky škol. V těchto dnech se noví zájemci seznamují s metodikou a lektoři obecně prospěšné společnosti Figurka jim předávají know-how i didaktické pomůcky.   "Je o to široký zájem hlavně ze strany mateřských škol," dodala Kořenová, která hrála šachy do svých 20 let a potom se prý o tuto hru přestala zajímat. Se studiem pedagogiky se k ní ale vrátila, protože si uvědomila, že principy této hry mohou rozvíjet dětské myšlení. Letos se chce Kořenová zúčastnit přeboru republiky žen v šachu v Pardubicích.   Metoda, která pomocí šachovnice rozvíjí klíčové dovednosti dětí, se od roku 2006 dostala z Říčan nejprve na pražské školy a nyní už s ní pracují pedagogové po celé republice. Pronikla dokonce na Island a na Slovensko. Čerstvým úspěchem je ocenění českého ministerstva školství, které metodice loni v létě přidělilo akreditaci.   Figurková školička zahrnuje desítky šachových i nešachových úloh a aktivit, které rozvíjejí například prostorovou orientaci, představivost, abstraktní myšlení, paměť nebo koncentraci. "Děti se učí pohybovat figurkami po šachovnici, ale nejde o to naučit hrát děti šachy, spíš řešit logické úlohy," poznamenala Kořenová.   Základem metodiky jsou cvičebnice, nedávno vzniklo i multimediální DVD, které obsahuje vedle samotných úloh i řadu bonusů. Figurková školička dále pracuje se zpěvníkem, dřevěnou šachovou stavebnicí, originálními látkovými a magnetickými šachovnicemi. Bezplatné šíření metodiky umožnila evropská dotace.   khj mol  