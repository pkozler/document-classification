 Indická centrální banka zvýšila úrokové sazby kvůli inflaci  Bombaj 25. ledna (ČTK) - Indická centrální banka dnes zvýšila své klíčové úrokové sazby o čtvrt procentního bodu. Snaží se tak dostat pod kontrolu rostoucí inflaci. Úroky v Indii od loňského března stouply již posedmé. Centrální banka navíc upozornila, že je nadále připravena reagovat na růst inflačních tlaků.   Repo sazba, za kterou centrální banka poskytuje komerčním bankám krátkodobé půjčky, stoupla na 6,5 procenta z dosavadních 6,25 procenta. Reverzní repo sazba, za kterou si centrální banka peníze od komerčních bank půjčuje, se zvýšila na 5,5 procenta z 5,25 procenta.   "Indie má vážný problém s inflací," uvedl analytik Jonathan Cavenagh ze společnosti Westpac Institutional Bank. Podle centrální banky inflační tlaky v rozvíjejících se zemích zesílily kvůli prudkému růst cen potravin, energie a komodit.   Banka nicméně potvrdila, že indický hrubý domácí produkt by se měl ve fiskálním roce, který skončí v březnu, zvýšit o 8,5 procenta. Hospodářské oživení ve vyspělých zemích se podle banky upevňuje a vyhlídky pro letošní hospodářský růst se zlepšují, a to zejména ve Spojených státech, napsaly agentury AP a Reuters.   pmh dvd    