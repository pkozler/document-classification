 Nová lanovka na Sněžku nabrala rok zpoždění, jet má v roce 2014  Pec pod Sněžkou (Trutnovsko) 27. května (ČTK) - Město Pec pod Sněžkou posunulo termín dokončení stavby nové lanovky na Sněžku o půl roku na konec března 2014. Proti původním plánům stavba lanovky nabere už téměř roční zpoždění. Stávající přes 60 let stará lanovka tak pojede i příští rok, ač v té době měla být kvůli stavbě už mimo provoz. Vyplynulo to z dnešního vyjádření představitelů firmy Dabona, která soutěž na stavitele nové lanovky pro Pec pod Sněžkou organizuje.   V nyní zveřejněných nejnovějších podmínkách soutěže město posunulo termín dokončení lanovky z 30. září 2013 na 31. března 2014. Učinilo tak na základě dotazu jednoho ze zájemců o stavbu, který se obával dodržení termínu v případě nepříznivého počasí na Sněžce. "Zadavatel se proto po posouzení situace rozhodl pro posun termínu," řekl jednatel Dabony Drahoslav Chudoba. Termín zahájení stavby zůstal 1. září 2011.   Se změnou termínu dokončení souvisí i posunutí termínu pro odevzdání nabídek do soutěže z 3. června na 10. června. Všichni případní zájemci by tím podle Chudoby měli mít čas na to, aby mohli ve svých nabídkách reagovat na změnu termínu dokončení stavby.   Očekává se, že stavba lanovky bude velmi náročná. Převážná část trasy je totiž ve svažitém a těžko přístupném terénu, navíc v přísně chráněné oblasti Krkonošského národního parku. Významná část prací se bude dělat pomocí vrtulníku, jehož provoz je závislý právě na počasí.   Odhadovaná hodnota stavby je 330 milionů korun bez DPH, Pec má na stavbu evropskou dotaci 230 milionů. V podmínkách dotace stojí, že nová lanovka má jet nejpozději 30. června 2014. Nynější posunutí termínu dokončení stavby tak příjem dotace neohrožuje.   Stávající soutěž na stavbu lanovky je druhou v pořadí. Původní tendr, který byl vypsán loni, město kvůli vyřazení všech uchazečů v lednu zrušilo. Při první soutěži se počítalo s tím, že stavba začne letos 1. března a skončí do 31. května 2013. Stávající lanovka měla provoz ukončit letos v září, hlavní stavební práce se měly odehrát v roce 2012.   Podle aktuálního harmonogramu by stavba měla začít letos v září. Začít by se mělo pracemi, které nevyžadují odstavení lanovky. Stávající lanovka by pak mohla být v provozu do podzimu 2012, hlavní práce by se uskutečnily v roce 2013. Do zkušebního provozu by lanovka šla na jaře 2014.   Nová lanovka bude mít místo dosavadních otevřených sedaček pro dva pasažéry čtyřmístné kabinky. Nástup na lanovku bude pohodlnější, protože dolní stanice se posune k parkovišti k chatě Lesovna. Mezistanice na Růžové hoře a horní stanice na Sněžce zůstanou na svých místech. Hodinová kapacita lanovky zůstane na 250 lidech. Nová lanovka však bude lépe odolávat větru. Ročně lanovkou až na vrchol vyjede kolem 100.000 turistů.   Zdeněk Rychtera snm  