 Polská elektrárenská jednička PGE nesmí převzít Energu  Varšava 14. ledna (zpravodajka ČTK) - Polský antimonopolní úřad nepovolí, aby polská elektrárenská jednička PGE koupila státní podíl ve firmě Energa. Podle Úřadu pro ochranu spotřebitelů a konkurence by transakce vedla k výraznému omezení konkurence na trhu s elektrickou energií.   "Spojení PGE, jež má na trhu silnou pozici, se společností Energa by vedlo k vytvoření subjektu, který by .... diktoval podmínky prodeje a určoval ceny energie," uvedl antimonopolní úřad v dnešním prohlášení.   PGE, v níž má většinový podíl stát, se na koupi 84 procent akcií firmy Energa za více než 7,5 miliardy zlotých (asi 47 miliard korun) s ministerstvem státního pokladu, jež má privatizaci na starosti, dohodla koncem loňského září. PGE nicméně musela získat povolení antimonopolního úřadu, jehož předsedkyně Malgorzata Krasnodembská-Tomkielová od začátku vůči této transakci neskrývala výhrady.   PGE je největší elektrárenskou společností v Polsku, patří jí kromě jiného dva hnědouhelné doly a více než 40 elektráren. Energa je čtyřkou na polském trhu.   O státní podíl ve skupině Energa by zájem mohl mít český Energetický a průmyslový holding. Jeho ředitel pro rozvoj energetického sektoru v prosinci řekl, že předpokládá, že pokud by PGE Energu nakonec koupit nemohla, vyjednávalo by polské ministerstvo státního pokladu o jejím prodeji znovu s EPH. Holding se o koupi společnosti zajímal už loni.   hab vju  