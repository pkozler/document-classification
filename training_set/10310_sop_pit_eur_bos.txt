 Jen asi čtvrtina rodičů v EU blokuje dětem web, v ČR ještě méně  Brusel 13. ledna (zpravodaj ČTK) - Jen zhruba čtvrtina rodičů v zemích Evropské unie podle výsledků dnes zveřejněného průzkumu blokuje či filtruje (28 procent) internetové stránky, na které chodí jejich děti. V Česku to je dokonce ještě méně - zhruba 17 procent rodičů. Vyplývá to z údajů, které zveřejnila Evropskou komisí.   Provedený průzkum ukázal, že mezi členskými státy v tomto směru panují velmi velké rozdíly. Zatímco v Rumunsku tak činí pouhých devět procent rodičů, v Británii více než polovina (54 procent).   Materiál představený komisí současně také poukazuje na skutečnost, že nástroje rodičovské kontroly, tedy nejrůznější softwary, nezajišťují vždy stoprocentní ochranu. Zhruba 84 procent testovaných programů sice umožňuje zablokovat přístup k určitým webům, avšak nejsou už tak efektivní při filtrování obsahu například stránek sociálních sítí či blogů.   Navíc jen málo produktů je podle zjištění Bruselu schopno filtrovat internet, k němž se děti připojují přes mobily (přes které se připojuje 31 procent dětí) či herní konzole (připojuje se přes ně 26 procent dětí).   Komise při této příležitosti také zopakovala varování, že internet může pro děti představovat i řadu rizik. Ani filtry, pokud je vůbec rodiče používají, nezabrání tomu, aby se děti dostaly třeba na stránky, které je podněcují k ubližování (třeba sebevraždy, anorexie či sebepoškozování).   pkt mik  