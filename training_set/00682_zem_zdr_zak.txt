 Veterináři chtějí do zákona definici pouze jim vyhrazených prací  Přerov 15. května (ČTK) - Komora veterinárních lékařů České republiky hodlá do zákona o veterinární péči prosadit jednoznačnou definici prací vyhrazených výhradně veterinárním lékařům. ČTK to dnes řekl prezident komory Ondřej Rychlík. Novelu zákona momentálně projednává Poslanecká sněmovna. Delegáti víkendového 20. sněmu veterinární komory v Přerově kromě debaty o legislativě volili nové představenstvo a přijali i drobné změny svých řádů.   Podle Rychlíka je vymezení prací vyhrazených pro veterináře nezbytné. "Dokud tomu tak nebude, existuje teoretická šance vytvářet nové odbornosti," uvedl. 'Pseudoodbornosti' podle něj vznikají prostřednictvím placených kurzů, například na prodejce vyhrazených léčiv nebo na prohlížení lovné zvěře. "Stane se tak, že zvěř prohlíží instalatér, který absolvoval kurz, zatímco veterinář k tomu není oprávněn," přiblížil prezident komory.   Veterináři na sněmu uvítali i chystanou novelu občanského zákoníku, kde je výslovně uvedeno, že 'zvíře není věc'. Mimo debaty o zákonech účastníci sněmu přijali i drobné změny řádů komory. "Podle zákona musí být každý veterinární lékař jejím členem. Nově jsme stanovili, že je každý veterinární lékař povinen se do 30 dnů od zahájení své praxe přihlásit u předsedy okresního sdružení, v jehož obvodu vykonává práci. Ta lhůta tam dosud nebyla," přiblížil Rychlík.   Delegáti také zvolili nové představenstvo komory, které bude v úterý v Brně volit prezidenta i jeho zástupce. Rychlík zde hodlá svůj post obhajovat. Komora veterinárních lékařů ČR je samosprávná stavovská organizace sdružující všechny veterináře vykonávající praktickou veterinární činnost na území Česka. První sněm komory se uskutečnil v Praze v říjnu roku 1991, účastnilo se ho více než 1000 členů. Podle Rychlíka má nyní sdružení zhruba 3200 členů.   "V poslední době pozorujeme feminizaci veterinárního stavu. Za mých studií bylo v ročníku 80 procent chlapců, nyní je až 90 procent žen. Zejména při péči o velké chovy hospodářských zvířat to může být komplikace, neboť některé úkony vyžadují fyzickou sílu," přiblížil prezident veterinární komory. Podle něj je hodně veterinářů ve velkých městech, například v Brně, zatímco v některých pohraničních okresech, třeba na Karlovarsku a Jesenicku, tito odborníci chybí.   Specializaci řady veterinářů ovlivňuje také nepříznivý vývoj v zemědělství, kde chovatelé již léta omezují stavy nebo dokonce celé chovy likvidují. Péči o domácí zvířata naproti tomu podle Rychlíka neomezila ani hospodářská krize. "Tam, kde je zvíře členem domácnosti, mu přece rozumný člověk neodmítne péči, pokud ji potřebuje," uzavřel prezident.   jav mha  