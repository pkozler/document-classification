 Před 85 lety vyjel z automobilky Škoda první vůz s jejím logem  --------------------    Ke zpravodajství: FOTO/aktuality   --------------------    Mladá Boleslav 10. května (ČTK) - Před 85 lety byl vyroben první automobil s logem Škoda. Šlo o luxusní limuzínu ŠKODA - Hispano Suiza. První exemplář převzal 10. května 1926 československý prezident Tomáš Garrigue Masaryk. Do roku 1929 vyrobila automobilka 100 těchto limuzín, řekl dnes ČTK mluvčí Škoda Auto Rudolf Dreithaler. Vůz se vyráběl v Plzni i v Mladé Boleslavi. Na designu se podíleli přední karosáři té doby, firma Brožík, Jech a později i Laurin &amp; Klement.   Licenci pro výrobu limuzíny koupil plzeňský průmyslový koncern v roce 1924 od původně španělské firmy Hispano-Suiza, tedy ještě před fúzí s automobilkou Laurin&amp;Klement. To vysvětluje druhé jméno v označení vozu. "Na jaře 1925 byla zahájena výroba vozu, v květnu 1926 byl dokončen první vůz," uvedl mluvčí.   Dnešní sériové výrobě byla tehdejší produkce velmi vzdálená. Každý vůz ŠKODA Hispano Suiza 25/100 KS byl vyroben na zakázku přesně podle přání zákazníka. Každý vůz byl tak jedinečný originál. V závislosti na výbavě vážil jeden exemplář bezmála 3000 kilogramů. Vůz dosahoval maximální rychlosti až 140 km/h.   Dalšími zákazníky a majiteli limuzíny byli mimo jiné tehdejší premiér Antonín Švehla a významní průmyslníci a šlechtici z Československa a ze zahraničí. Luxusní výbavě vozu ŠKODA-Hispano Suiza odpovídala také jeho cena. Začínala na 190.000 korunách a představovala tak několikanásobek ceny ostatních vozů na trhu. V závislosti na konkrétní výbavě mohla cena vzrůst až na čtvrt milionu korun. Kancelář prezidenta republiky zaplatila za první exemplář dokonce 280.000 korun.   Ve 30. letech minulého století, kdy vrcholila hospodářská krize, firma představila model Škoda 420. Na předválečný Popular navázala Škoda 1101-Tudor. V roce 1955 se objevil oblíbený Spartak (Škoda 440/445), poté Škoda Octavia a kabriolet Felicia. V roce 1964 továrna vyráběla Škodu 1000 MB. Z "embéček" 1000 a 1100 se postupně stala Škoda 100 a potom Škoda 105 a 120. Krokem vpřed byl model Favorit představený v roce 1987.   Škoda Auto má stoletou tradici výroby aut. Laurin a Klement představili první auto v roce 1905, byla to dvousedadlová Voiturette typ A. Do 90. let minulého století dnes největší česká automobilka vyráběla desítky modelů. Epocha vozů Škoda s motorem vzadu trvala více než čtvrt století až do roku 1990. Novým majitelem automobilky se z rozhodnutí vlády stal v roce 1991 německý koncern Volkswagen.   zik mol  