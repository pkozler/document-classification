 Herec Matthew Perry si bere pauzu, soustředí se na "střízlivost"  --------------------    Ke zpravodajství: FOTO ve Fotobance  ID foto:  F200904150021501 ,  P200909220101601    --------------------    Los Angeles 14. května (ČTK) - Americký herec Matthew Perry, který se proslavil po celém světě jako Chandler z televizního seriálu Přátelé, se rozhodl udělat si pauzu v herectví i showbyznysu a soustředit se na svou střízlivost. Agentuře Reuters to potvrdil Perryho mluvčí, podle nějž se ale herec neuchýlil znovu do protialkoholní léčebny.   "Plánuju na měsíc odjet a soustředit se na vlastní střízlivost, abych pokračoval v zotavování," řekl Perry internetovému serveru TMZ. Rozhodnutí následuje po zklamání, které mu připravilo nepříznivé přijetí jeho nového televizního komediálního seriálu Mr. Sunshine. Jednačtyřicetiletý herec v něm hraje, a je také spoluproducentem. Pořad se na obrazovkách objevil v únoru, hrozí mu ale, že bude kvůli nízké sledovanosti zastaven.   Perry se za deset let natáčení seriálu Přátelé dvakrát podrobil odvykací léčbě kvůli závislosti na alkoholu a lécích na předpis. Na rozdíl od některých svých spoluhvězd se mu po skončení seriálu v roce 2004 nepodařilo navázat příliš úspěšnou kariérou. Jeho poslední velká herecká příležitost v televizním seriálu Studio 60 skončila v roce 2007, kdy byl pořad zastaven kvůli nízké sledovanosti.   dk dr  