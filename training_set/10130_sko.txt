 Jazykové školy: Začátečník v angličtině už je raritou  Praha 24. května (ČTK) - Úplný začátečník v angličtině už je v jazykových školách spíše výjimkou, v současnosti se totiž učí jazyky už od školky. Školy ale hlásí zvýšený zájem o japonštinu, čínštinu nebo arabštinu. ČTK to řekli odborníci z jazykových škol. Při výběru jazykového kurzu pro nadcházející školní rok by si prý lidé měli vybírat podle pověsti školy a nevěřit zázračným metodám, jak se snadno naučit cizí řeč.   "Začátečníků v angličtině je minimum," potvrdil vedoucí anglického oddělení Jazykové školy hlavního města Prahy Aleš Novák. Většina dospělých už prý má s angličtinou nějaké zkušenosti, a jsou tak jen falešní začátečníci. Děti se pak často učí cizí jazyk už od mateřské školy, ve 3. třídě si pak povinně vybírají první cizí jazyk, zpravidla angličtinu.   "Velký růst jsme zaznamenali při zkouškách z angličtiny pro děti. Mít svůj první cambridgeský certifikát v sedmi letech je určitě pozitivním impulzem do dalšího studia, a to si uvědomuje stále více rodičů," potvrdila i Táňa Rybenská z Britské rady.   Navzdory tomu výsledky výzkumu Institutu pro sociální a ekonomické analýzy z prosince loňského roku ukázaly, že žádným cizím jazykem se nedomluví 54 procent Čechů, jeden cizí jazyk ovládá 27 procent obyvatel. Hlavním jazykem je podle očekávání angličtina, na druhém místě je němčina. Německý jazyk ale zaznamenal velký propad zájmu, lidé prý spoléhají na to, že anglicky se domluví i v Německu nebo Rakousku.   "Je to otázka módy, lidé teď hodně jezdí na dovolenou do Řecka, takže jsme otevřeli kurz novořečtiny, po 11. září se zase zvedl zájem o arabštinu," uvedla ředitelka Státní jazykové školy hlavního města Prahy Hana Friedlová. Mnoho lidí ale začalo studovat také japonštinu, čínštinu nebo indonéštinu. Tyto málo obvyklé jazyky přitom mohou studovat i lidé z menších měst v rámci víkendových kurzů pořádaných jednou měsíčně.   Od září otevřou jazykové školy dveře novým zájemcům, podle odborníků je dobré vybírat podle pověsti školy a kvalifikovanosti lektorů. Ti by neměli jen výborně ovládat daný jazyk, ale také mít pedagogické vzdělání, aby dokázali studenty cizí řeč naučit. Zázračné metody jako učení se ve spánku nebo poslechová metoda, díky nimž by se člověk naučil mluvit cizí řečí, ale podle Nováka nejsou moc účinné. Základ je prý stále kvalitní učebnice, zkušený lektor a poctivé studium.   kli pba  