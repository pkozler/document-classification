 Prahu navštíví One Republic, Black Mountain, Wishbone Ash i Hurts  --------------------    Ke zpravodajství: ilustrační FOTO ve Fotobance  ID foto: F201008270040501   --------------------    Praha 17. ledna (ČTK) - V Praze se na jaře uskuteční nejen velké koncerty Kylie Minogue nebo Rogera Waterse v O2 areně, v nabídce vystoupení zahraničních interpretů pokračují i pražské kluby. Mimo jiné se 6. března v Retro Music Hall představí rocková kapela Wishbone Ash, 8. dubna vystoupí Black Mountain v pražském Lucerna Music Baru a 19. dubna do klubu SaSaZu přijedou One Republic. ČTK o tom informovali pořadatelé koncertů.   Přestože se jedná o skupiny široké veřejnosti méně známé, mají kapely okruh stálých příznivců. Například koncert britských Hurts, který se bude konat 13. března, je již vyprodán. Ačkoliv se jednalo o přesunutí koncertu do větších prostor, koncert se podle pořadatelů uskuteční v původně plánovaném Lucerna Music Baru. Žádné další vstupenky již do prodeje dány nebudou.   Po roce se 6. března do Prahy vrátí britská rocková skupina Wishbone Ash, která dosáhla největších úspěchů v polovině 70. let. Jedna z prvních kapel, které používaly dvě sólové kytary, odehraje koncert v rámci svého světového tour Reason to Believe. "Živé koncerty Wishbone Ash jsou směsí bohatého repertoáru z minulých let se zbrusu novým materiálem, který inspiruje i nejvěrnější fanoušky a nové posluchače," uvedla za pořadatele Jana Urbanová. Jako předskokan vystoupí kanadský hudebník Shawn Kellerman.   Kanadská skupina Black Mountain hrající psychedelický rock přijede do Česka 8. dubna již poněkolikáté. Před časem se představila ve strahovském klubu Sedmička nebo na festivalu Rock for People. Nyní se po vydání úspěšných alb In The Future a Wilderness Heart vrací jako účastníci prestižních festivalů v Glastonbury nebo v Roskilde. Vstupenky za 350 korun jsou v prodeji na pokladně Lucerna Music Baru a v obvyklých předprodejních sítích.   Koncert americké kapely One Republic. která v metropoli hrála v roce 2008 jako předkapela Lennyho Kravitze, bude 19. dubna v SaSaZu součástí a předznamenáním Prague City Festivalu, jehož první ročník 23. června přivítá pražské Výstaviště.   One Republic na sebe před třemi lety upozornili zejména hitem Apologize, který je jednou z nejčastěji stahovaných a digitálně nejprodávanějších skladeb. Stejnojmenný videoklip na YouTube shlédlo přes 92 milionů lidí.   Skupinu založili v roce 2002 Ryan Tedder a kytarista Zach Filkins. Jejich sláva však stojí především na talentovaném skladateli a producentovi Tedderovi. Jeho vystoupení na MTV v roce 2001 upoutalo pozornost známého producenta Timbalanda, který mu okamžitě nabídl spolupráci.   Skladby One Republic zazněly i ve filmech Čarodějův učeň s Nicolasem Cagem a Jíst, meditovat, milovat s Julií Robertsovou. Nedávno se skupině navíc splnil sen v podobě společných koncertů s irskými U2, kterým One Republic předskakovali ve Vídni, Mnichově a Curychu. Vstupenky na One Republic jsou k zakoupení v distribuční síti Ticketpro za 665 korun.   Roman Jireš jnd  