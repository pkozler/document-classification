 V Praze u metra Střížkov se chystá stavba kanceláří a obchodů  Praha 6. ledna (ČTK) - Rakouská společnost OCL Holding chce v Praze 9 u stanice metra Střížkov postavit nové víceúčelové centrum. Skládat se má hlavně z kanceláří a obchodů. ČTK to dnes zjistila z dokumentů předložených firmou v rámci posuzování vlivů stavby na životní prostředí (EIA).   Kancelářské budovy mají mít hrubou podlažní plochu kolem 60.000 metrů čtverečních, nákupní centrum 6000 čtverečních metrů. U dvou ze tří plánovaných administrativních budov chce mít investor 15 nadzemních podlaží, třetí objekt má mít 11 pater.   Začít se stavbou chce stavitel v ideálním případě v březnu 2012. "Konkrétní datum závisí na reálném průběhu schvalovacích procesů," stojí v dokumentaci. O dalším postupu chce developer rozhodnout po získání pravomocného územního rozhodnutí. Hlavní roli v jeho rozhodování bude hrát stav zajištěného financování. Firma odhaduje, že samotná stavba bude trvat tři roky.     Lokalita na severu Prahy, kterou si vyhlédnul rakouský stavitel, se dostala do hledáčku už i dalších developerů. Na Střížkově plánuje výstavbu nových kancelářských budov tuzemská společnost Finep. V Letňanech připravuje rozsáhlý kancelářský komplex Hochtief Development. Na Proseku již stojí tři administrativní budovy společnosti J&amp;T Real Estate. Stejný developer tam chystá další víceúčelové centrum Prosek Court.   dnv vju  