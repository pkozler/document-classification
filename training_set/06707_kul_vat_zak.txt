 USA vrátily do Peru pašované archeologické artefakty  Washington 13. května (ČTK) - Rukopis z 18. století, keramika z přelomu 3. a 4. století a další artefakty vrátily ve čtvrtek americké úřady do Peru, odkud byly ilegálně vyvezeny. Informovaly o tom celní orgány USA.   Mezi předměty, které převzali pracovníci peruánského velvyslanectví ve Washingtonu, byla například incká keramická nádoba z doby kolem roku 1400, ale i hrnec s vyobrazeními šelem přibližně z roku 300, ručně tkané textilie či dvě čelenky, které možná pocházejí z hrobů na tichomořském pobřeží Peru, a kamenná skulptura stará 1200 až 1500 let.   "Starožitnosti, které vracíme, jsou víc než pouhé předměty. Jsou to pozoruhodné poklady nevýslovného historického významu, jež poskytují informace o životech našich předků," upozornil zástupce ředitele imigračního a celního úřadu USA (ICE) Luis Alvarez.   Spolupráce agentů ICE s peruánskými úřady vedla k odhalení rukopisu z 18. století, jenž byl nalezen v zavazadlech obchodníka se starožitnostmi. Dokument byl ukraden v knihovně Recoleta v historickém peruánském městě Arequipa.   USA začaly letos také vracet do andské země archeologické artefakty, které před téměř sto lety odvezl do Spojených států výzkumník Hiram Bingham, znovuobjevitel Machu Picchu. První stovky předmětů byly Peruáncům předány v březnu, ale do roku 2012 by Yaleova univerzita měla vrátit jihoamerické zemi celkem desetitisíce artefaktů.   Peru dlouhodobě bojuje o záchranu artefaktů svých starověkých civilizací a snaží se bojovat proti vykradačům archeologických nalezišť a pašerákům.   hit rv  