 Americký Shape Corporation otevře v Plzni první evropský závod  Plzeň 10. ledna (ČTK) - Americká firma Shape Corporation otevře v Plzni-Skvrňanech svůj první evropský závod na výrobu automobilových nárazníků. Do roka má zaměstnat 125 lidí. První výrobní linka bude spuštěna v lednu 2011 a úplný provoz má začít fungovat o rok později, řekla ČTK mluvčí CzechInvestu Štěpánka Filipová. Plánované investice do výrobní technologie v pronajaté hale neuvedla.   "Půjde o závod na výrobu automobilových systémů řízení nárazové energie a dalších profilových montážních celků. Zaměstnance do výroby i dodavatele se zaměřením na automobilový průmysl, logistiku a obalovou techniku bude firma hledat v plzeňském regionu," dodala.   Podle generálního ředitele CzechInvestu Miroslava Křížka se Plzeň a okolí stala za 1,5 roku častým cílem nových zahraničních investic. "Výhodou regionu je blízkost Německa, největšího trhu v Evropě, dokonalá infrastruktura s kvalitním dálničním spojením, připravenost potřebných nemovitostí a dostatečný počet kvalifikovaných pracovníků s mnohem menšími mzdovými nároky, než je tomu o desítky kilometrů dál na západ," dodal.   "Pro Plzeň jsme se rozhodli díky blízkosti západoevropských trhů, kde působí řada našich odběratelů. Nejpozději od roku 2012 tu chceme mít ve výrobě a na manažerských postech 125 nových zaměstnanců," řekl viceprezident pro evropské trhy Mark White.   Investor nyní s CzechInvestem vybírá dodavatele lisovaných kovových dílů, plastových vstřikovaných dílů, kataforézního lakovaní, obalů, logistických služeb, nářadí a forem.   Nový závod má mít výrobní kapacitu pro čtyři miliony díly ročně. "Vyvinuli jsme několik unikátních řešení a zpracovatelských technologií, s jejichž pomocí jsme schopni zformovat ultrapevné oceli do složitých tvarů. Tato technologie je klíčovou konkurenční výhodou, která nám pomohla k pozici světového lídra v oboru automobilových aplikací systémů řízení nárazové energie. V Plzni budeme dále zajišťovat i speciální tváření, ohýbání a robotické svařování," dodal White.   Shape Corporation z Grand Haven v Michiganu je největším výrobcem automobilových nárazníků v USA. Ve světě má osm výrobních závodů, šest výrobních sdružení, 14 kanceláří a dvě technická centra. Ryze soukromá firma byla založena v roce 1974.   Václav Prokš mol  