 Výběr důležitých bodů smlouvy o narovnání mezi ČR a Nomurou  Praha 3. ledna (ČTK) - Výběr důležitých bodů dnes zveřejněné smlouvy o narovnání mezi ČR a japonskou Nomurou:       - V úvodních ustanoveních je zmíněno mimo jiné to, že Nomura v minulosti výrazně pomohla České republice a Československu při stanovení směnného kurzu koruny nebo při privatizaci státního tabákového monopolu.   - Smlouva konstatuje, že při privatizaci bank získala ČR lepší cenu při prodeji akcií Komerční banky, České spořitelny a Československé obchodní banky, než tomu bylo při prodeji podílu v IPB do rukou Nomury. Zároveň se v ní říká, že státní pomoc bankám během privatizace se týkala jen KB, ČS a ČSOB (IPB pak jen v době jejího prodeje ČSOB).   - ČR je ochotna za určitých podmínek odškodnit Nomuru za případné nároky, které proti ní vznesla či v budoucnu vznese skupina kolem KBC (vlastník ČSOB).   - Strany se dohodly, že po zastavení arbitráže mezi společností Saluka, tedy dceřinou firmou Nomury, a ČR nechají vyhotovit znalecký posudek, který stanoví hodnotu IPB v době vyhlášení nucené správy. Z ní pak byla podle dohodnutého postupu stanovena škoda, vzniklá Nomuře, přičemž horní hranice škody byla stanovena na sedm miliard, spodní na jednu korunu. (V létě 2008 dostala Nomura 3,6 miliardy korun, bez dohody mohlo odškodnění přesáhnout 20 miliard - pozn. ČTK)   - Obě strany se také dohodly, že se vzájemně odškodní za náklady, které by v budoucnu nesly v případě dalších nároků vzniklých v souvislosti s kauzou kolem IPB. ČR se také zavázala, že vyzve ČSOB mimo jiné k ukončení dvou sporů, jež vedla s Nomurou v Londýně a před pražským městským soudem. Nomura se zavázala stáhnout svou žalobu proti Evropské komisi a ustoupit v několika sporech týkajících se konkurzu IPB.   - Nomura a Česká republika se navzájem zavázaly, že nepovedou v souvislosti s kauzou IPB kuloárová jednání, která by měla za cíl znevěrohodnit druhou stranu sporu.   - Podstatným bodem smlouvy je také to, že jak ČR, tak Nomura jejím uzavřením nejen uzavřely existující spory, ale rezignovaly i na další nároky, jež by v budoucnu mohly v souvislosti s kauzou IPB vzniknout vůči smluvnímu partnerovi. Zavázaly se také zastavit případná další, ve smlouvě neurčená vzájemná soudní řízení, týkající se případu, a nezahajovat další spory.   - Na druhou stranu ale smlouva nezakazuje ani jedné ze stran vést spory související s IPB vůči osobám a firmám, které nejsou spojeny s ČR nebo skupinou Nomura. Pokud ale takový spor bude mít dopad na některou ze smluvních stran, bude tou druhou odškodněna.   - Ministerstvo financí se zavázalo, že vyšetřovatelům trestních kauz kolem IPB (mimo jiné České pivo, stíhání vedení IPB kvůli zkreslování účetnictví nebo vyšetřování konkursu IP banky) zašle dopis, ve kterém je upozorní na vznik dohody a skutečnost, že se stát "necítí být poškozen". V dopise se také píše, že stát netrvá na dalším prověřování svých starších podání.   pvl ped dvd  