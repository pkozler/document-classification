 Letňanské letiště se s okolními radnicemi dohodlo na spolupráci  Praha 19. ledna (ČTK) - Letadla při přistání nebudou přelétávat nad územím Kbel, přes letiště povede cyklotrasa a cesta pro pěší a na letišti budou moci pořádat cvičení dobrovolní hasiči z Letňan a Kbel. To jsou některé body dohody, kterou dnes podepsali zástupci letiště a městských částí Praha 18 - Letňany a Praha 19 - Kbely. Radnice se s letištěm kvůli některým problémům v minulosti přely.   Letiště v Letňanech, které se nachází na dohled od stanice metra, slouží především sportovním a malým turistickým letadlům. Vlastníkem letiště je od konce roku 2007 společnost SIT Prague. Podle Milana Mikuleckého, člena představenstva SIT Prague, zaznamená letiště ročně asi 32.000 pohybů letadel. "Sloužíme také pro záchranné a repatriační lety a vrtulníkům," uvedl Mikulecký.   Kbelská a letňanská radnice se s letištěm v minulosti přely mimo jiné kvůli hluku, který letadla způsobují. Problémem byla také cyklotrasa a pěší cesta, která přes letiště vedla podle Mikuleckého bez řádných pravidel. Podle letňanského starosty a primátorského náměstka Ivana Kabického se v minulosti objevovaly spekulace o tom, že by se v areálu letiště mohly stavět bytové domy.   "Společná dohoda nyní umožní cyklostezku, vstup pro pěší i záruku toho, že se budou respektovat hlukové limity a že území zůstane letištěm," řekl po podepsání Kabický.   Vznik letňanského letiště je datován do 20. let minulého století. V okolí působila továrna na vojenská letadla Letov, později také továrny Aero a Praga. V této oblasti se soustředil i letecký výzkum, působil zde Vojenský letecký ústav studijní. V současnosti je toto území chráněno kvůli výskytu sysla obecného. Obyvatelé sousedních městských částí areál využívají k rekreaci, je zde rovněž místo pro nacvičování golfových odpalů.   sdv mal  