 Autosalon v Detroitu čeká více lidí než v minulých letech  Detroit 16. ledna (ČTK) - Víkendové otevření Severoamerického mezinárodního autosalonu pro veřejnost přilákalo do detroitského Cobo Center davy lidí. Zájemců o koupi vozu bylo mezi nimi zřetelně více než na minulých dvou akcích poznamenaných hospodářskou recesí. Organizátoři předpokládají, že do příští neděle autosalon navštíví více lidí než loňských 714.000 a podstatně více než 650.000 z ledna 2009.   Tisíce lidí zkoumaly nejnovější modely domácích automobilek General Motors, Ford a Chrysler i jejich evropské a asijské konkurence. "Minulé dva roky lidé jen přicházeli a dívali se. Teď si ale sedají do vozů a kladou otázky," řekla agentuře AP manažerka firmy na výrobu autodílů Sherry Fedewová. "Lidé si už mohou dovolit něco koupit," dodala.   V loňském roce vzrostl prodej osobních a lehkých užitkových vozů na americkém trhu o 11 procent na 11,6 milionu. V prosinci se odbyt meziročně zvýšil stejným tempem na 1,14 milionu.   Automobiloví výrobci se na letošním prvním autosalonu světového jména snaží přesvědčit potenciální zákazníky, že v odvětví stejně jako v celé ekonomice už nastalo oživení. Pod obrovskými obrazovkami a řadami oslňujících reflektorů předvádějí na luxusních kobercích nebo zářících barevných podlahách automobily všeho druhu, od ultramalého vozu Smart po ultravelké sportovně-užitkové vozy (SUV).   Podle AP přitahovala nejvíce lidí expozice GM, kde se kolem nových modelů SUV a sportovně-užitkových vozů hemžily desítky lidí. Pozornost se rovněž zaměřovala na elektrický vůz Chevrolet Volt, jehož by GM chtěla letos prodat 10.000 a příští rok až 45.000. Na baterii sice Volt za 40.280 dolarů (734.000 Kč) dokáže ujet na jedno nabití jen kolem 60 kilometrů, jinak je to ale hybrid se záložním benzinovým motorem schopným zvýšit dojezdovou vzdálenost na standardních 600 km.   Velký zájem byl rovněž o vozy dalších dvou amerických automobilek. Ford například předvádí nové verze legendárního modelu Mustang GT CS v modrém a Mustang 5.0 v ohnivě žlutém provedení.   hp jw  