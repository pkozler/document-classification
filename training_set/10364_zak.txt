 Policie čeká v případu požáru v Kostelci n.L. na znalecké posudky  Kostelec nad Labem (Mělnicko) 10. ledna (ČTK) - Kriminalisté stále neznají příčinu vzniku požáru rodinného domu v Kostelci nad Labem, ve kterém loni 8. prosince při požáru uhořelo dítě. Jeho matka utrpěla popáleniny, v nemocnici později zemřela. Policie čeká na znalecké posudky, řekla ČTK mluvčí středočeské policie Soňa Budská.   Kriminalisté čekají na výsledky soudní pitvy dítěte i jeho matky. Zadali si také toxikologický posudek. "Chceme zjistit, zda matka a případně i dítě neměly v sobě omamné psychotropní látky, léky nebo jedy," uvedla Budská. Policie tyto informace potřebuje, aby přesně věděla, jak se tragedie odehrála. Odhaduje, že výsledek může mít v řádech týdnů.   Jednou z vyšetřovacích verzí od začátku je, že požár byl založen úmyslně. Likvidovalo ho osm hasičských jednotek. Uvnitř hasiči našli uhořelé dítě a jeho matku, kterou zdravotničtí záchranáři s popáleninami druhého stupně převezli do vinohradské nemocnice.   zik sap  