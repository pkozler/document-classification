 Vedení Sazky se dnes sejde se zástupci držitelů dluhopisů  Praha 18. ledna (ČTK) - Vedení největší loterijní společnosti Sazka, na kterou v pondělí podal podnikatel Radovan Vítek insolvenční návrh, se dnes sejde se zástupci pěti zahraničních fondů a bank, jež vlastní většinu jejích dluhopisů. Účastníci schůzky však odmítají zveřejnit podrobnosti o konání, neboť si podle mluvčího Sazky Zdeňka Zikmunda nepřejí účast médií.   Podnikatel Radovan Vítek v pondělí podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun. Podle serveru deníku Sport je však Vítek podle vyjádření svého vyjednavače Josefa Lébra ochoten vzít insolvenční návrh zpět. Má však podmínku: výměnu současného představenstva Sazky včetně generálního ředitele Aleše Hušáka.   Sazka ale pohledávky Vítka neuznává a tvrdí, že není v insolvenční situaci. Předseda představenstva a generální ředitel Sazky Aleš Hušák večer v pondělí večer v České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Jedním z držitelů významného množství dluhopisů Sazky by měl být lucemburský fond Aberdeen Global - Euro High Yield Bond Fund. Jeho zástupci se ale k situaci či zvažovanému restrukturalizačnímu plánu nechtějí jakkoli vyjadřovat. Vlastníky dluhopisů Sazky jsou zřejmě také zahraniční hedgeové fondy jako například Black River či banka Royal Bank of Scotland. Tato však popřela.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Ulčák dnešní Mladé frontě Dnes (MfD) řekl, že majitelům dluhopisů na jednání navrhne, aby se dobrovolně vzdali zhruba třetinového výnosu z těchto cenných papírů. "Navrhneme, aby držitelé dluhopisů přistoupili na dohodu, podle níž se hodnota jistiny sníží o třicet procent a roční úročení klesne z devíti na šest procent," uvedl. Z Londýna si nabídku přijedou vyslechnout lidé, kteří podle Ulčáka zastupují majoritní část držitelů dluhopisů.   Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   jap mha jhr  