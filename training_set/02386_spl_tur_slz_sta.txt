 V Červené Vodě by měly vzniknout další dvě sjezdovky a lanovka  Červená Voda (Orlickoústecko) 12. května (ČTK) - Lyžařský areál v Červené Vodě na Orlickoústecku, který má za sebou první zimní sezonu, by se měl rozšířit. Společnost Skipark Červená Voda chce po obou stranách současné sjezdovky vytvořit další dvě sjezdové tratě a vybudovat druhou lanovku, řekl ČTK ředitel areálu Radek Procházka. V budoucnu by měl v místě vyrůst také hotel s kapacitou 60 míst.   Rozšířené středisko by využívalo již hotové zázemí. "Přístupová cesta, parkoviště, zasněžovací zařízení i dojezd by byly společné," uvedl Procházka.   Záměr počítá s dvěma modrými sjezdovými tratěmi s šířkou zhruba 55 metrů a délkami 1950 a 1150 metrů, mezi nimiž by byla 30 metrů široká spojka délky 340 metrů. Součástí je také 1150 metrů dlouhá lanová dráha s kapacitou 2000 lyžařů za hodinu.   Projekt čeká posouzení dopadů na životní prostředí. Krajský úřad nařídil doplnit entomologický průzkum, vliv záměru na prameniště a na lesní pozemky. Nesouhlasí s terénními úpravami v horních partiích lesa, Česká inspekce životního prostředí hodnotí vykácení stromů na ploše asi 15 hektarů jako neúměrnou zátěž a požaduje, aby byl plán omezen pouze na jednu sjezdovku. Podle Procházky bude možné po získání několika desítek potřebných povolení začít stavět zřejmě až příští rok, lyžaři by na nové tratě mohli vyjet nejdříve koncem roku 2012.   Náklady na sjezdovky a lanovku odhaduje investor na přibližně 90 milionů korun, dalších 60 až 70 milionů korun by si vyžádala výstavba hotelu. "Po letošní první sezoně jsme optimisté, měli jsme více než 60.000 klientů, kteří se vracejí. Budeme muset ještě zapracovat na získávání návštěvníků z Polska," řekl Procházka.   Společnost Skipark Červená Voda vybudovala vloni nákladem asi 270 milionů korun téměř dva kilometry dlouhou sjezdovku s čtyřsedačkovou lanovkou. K dispozici je 400 parkovacích míst a restaurace na dojezdu sjezdové tratě. Na výstavbu získala 35 milionů korun evropských a státních dotací. Centrum je přes Bukovou horu propojené s tradičním areálem v Čenkovicích. Návštěvníci si mohou koupit společnou permanentku na obě centra.   dos hj  