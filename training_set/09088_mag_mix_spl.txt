 Sheena v seriálu Dva a půl chlapa prý měl nahradit Hugh Grant  --------------------    Ke zpravodajství: FOTO ve Fotobance  ID foto:  FO02083273 ,  FO02051512 ,  F201105060161801    --------------------    Los Angeles 12. května (ČTK) - Britský herec Hugh Grant se mohl stát novou hvězdou amerického televizního seriálu Dva a půl chlapa poté, co v něm po sérii skandálů skončil Charlie Sheen. Jak ve středu informoval server Deadline Hollywood, producenti Granta oslovili, ale konečná jednání tento týden uvízla na "tvůrčích rozporech".   Sheen, ze kterého role ženy nahánějícího seladona učinila nejlépe placeného herce americké televize, byl ze seriálu vyhozen v březnu. Tvůrci pořadu Warner Bros. Television i televizní stanice CBS pak zůstali na vážkách, co s programem, který by měl letos na podzim vstoupit do deváté řady. Jen týden předtím, než CBS představí přehled programů pro sezónu 2011-2012, síť stále neuvedla, jaké má plány se svou nejvýdělečnější komedií.   Krom Hugha Granta, jehož případné angažmá nechtěli Warner Bros. ani CBS komentovat, padla v posledních týdnech celá řada jmen možných adeptů na doplnění obsazení seriálu včetně amerických herců Roba Loweho, Jeremyho Pivena či Johna Stamose.   Padesátiletý Grant je dobře známý svým proslulým "chlapeckým šarmem" z filmů jako Čtyři svatby a jeden pohřeb či obou dílů Deníku Bridget Jonesové. V televizi ale v minulosti vystupoval jen minimálně a v Hollywoodu naposledy natáčel v roce 2009 film Morganovi. Podle Deadline Hollywood byl Grantovi nabídnut více než milion dolarů za epizodu Dva a půl chlapa. Sheen za epizodu údajně dostával 1,2 až 1,8 milionu dolarů.   dk jnd  