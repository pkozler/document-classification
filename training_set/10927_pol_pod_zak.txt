 Plzeň dala hasičům auto a techniku za čtyři miliony  Plzeň 26. ledna (ČTK) - Nový velitelský terénní vůz Land Rover Discovery a speciální výbavu pro zásahy při povodních a při likvidaci nebezpečných škodlivin dostali od magistrátu plzeňští profesionální hasiči. Vybavení stálo čtyři miliony korun. Město je vyčlenilo pro Hasičský záchranný sbor loni. Stejnou částku má v rozpočtu i letos, řekl dnes při oficiálním předání techniky vedoucí odboru krizového řízení magistrátu Petr Liška. Plzeň přispívá na výbavu opakovaně, za posledních pět let to bylo dohromady 36 milionů korun.   Velitelské auto budou hasiči využívat ve špatně průjezdném terénu - pro dopravu menšího družstva do míst, kam není možné dojet s cisternou, nebo pro dopravu lezeckého družstva, například na horách. Zvětšený úložný prostor umožní převoz stanu pro jednoduchou výstavbu velitelského stanoviště a zázemí pro zasahující hasiče. Auto má i naviják s tažnou silou 4,5 tuny, popsal vůz ředitel plzeňských hasičů Pavel Musil.   Součástí daru je termokamera pro rychlou lokalizaci ohniska požáru a štěrbinová kamera pro průzkum zříceného prostoru, která poslouží při záchraně lidí ze závalů. Město dál pořídilo hasičům devět přetlakových chemických obleků, 11 suchých obleků do vody, tři nafukovací čluny, dva větší a jeden menší nafukovací stan a osvětlovací balon.   "Tyto prostředky výrazně zvýší akceschopnost jednotek hasičského záchranného sboru. U déletrvajících zásahů se doplněním stanu a osvětlovacího balonu zkvalitní týlové zajištění hasičů," prohlásil Musil.   Výraznější spolupráce města a profesionálních hasičů začala po povodních v roce 2002, kdy obě strany uzavřely smlouvu o dlouhodobé spolupráci zaměřené především na modernizaci zastaralého vybavení jednotek ve městě, uvedl Liška. "Výrazně se to projevuje na špičkovém moderním vybavení požárních stanic na území města," dodal Musil.   V letech 2005 a 2006 radnice koupila, zapůjčila a později věnovala hasičům tři nové požární cisterny za 22 milionů korun. V roce 2007 dala čtyři miliony na rekonstruování automobilového žebříku, v dalším roce bylo 2,5 milionu určeno na rekonstrukci technického automobilu. V roce 2009 hasiči za 3,5 milionu korun od města pořídili hydraulické a vyprošťovací nářadí a manipulační plošiny.   Město zároveň podporuje i dobrovolné hasiče.   Lada Pešková hš  