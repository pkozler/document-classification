 Počet obětí záplav v okolí brazilského Ria překročil 500  --------------------    Ke zpravodajství: FOTO/aktuality   V úvodu jsme aktualizovali počet obětí, ve 3: odstavci jsme doplnili detaily.   --------------------    Rio de Janeiro 14. ledna (ČTK) - Počet obětí katastrofálních záplav v okolí brazilského Ria de Janeiro překročil pět set a záchranáři se obávají, že zdaleka nejde o konečné číslo. Týmy policistů a hasičů zoufale pátrají po živých lidech pod troskami domů zničených sesuvy a bahnem. V nejvíc postiženém městě Teresópolis si živel vzal 185 životů. Desítky dalších lidí se pohřešují.   Některé oblasti postižené záplavami a sesuvy půdy připomínají terén po ničivém zemětřesení. Starosta Teresópolisu Jorge Mario se bojí, že po odklizení trosek se počet mrtvých dál prudce zvýší. "Pod sutinami je spousta lidí, kterým nedokážeme pomoci," řekl zpravodaji agentury Reuters. Tři okolní vesnice voda úplně smetla.   Většina mrtvých zemřela ve spánku, když jejich obydlí zavalila masa bláta a kamení řítící se z podmáčených svahů okolních hor. Divoký proud cestou strhával zbytky domů, stromů a aut, které svou vahou dokonaly dílo zkázy. Rodiny ukládají své mrtvé na suchá vyvýšená místa a zakrývají je prostěradly.   Záplavy postihly hlavně chudé obce, jejichž obyvatelé postavili svá skromná obydlí v rizikových záplavových oblastech. Neštěstí podle expertů nepoškodilo úrodu hlavních brazilských exportních plodin, tedy sóji, cukrové třtiny, pomerančů a kávy. Přesto podle odhadů škody dosáhnou výše miliard dolarů.   Televizní záběry ukazují záchranáře, jak se snaží vyprostit lidi topící se v rozbouřené kalné vodě. V jednom případě se jim podařilo zachránit půlroční nemluvně, jistá žena musela odhodit do vln vlastního psa, aby se mohla chytit záchranného lana.   Nová brazilská prezidentka Dilma Rousseffová, pro níž je pohroma první vážnou zkouškou v úřadě, označila tragédii za událost, kterou nelze svádět jen na nepřízeň přírody. "Výstavba v rizikových oblastech je v Brazílii spíš pravidlem než výjimkou," řekla, když absolvovala cestu vrtulníkem nad zaplavenými oblastmi.   Od úterý napršel v postižených regionech objem srážek, který se rovná obvyklému měsíčnímu průměru. Podle brazilského tisku jde o největší živelní katastrofu v zemi za posledních 40 let. Předpověď počasí je nepříznivá, meteorologové varují před dalším silným deštěm, který má do okolí Ria dorazit už dnes.   Bez přístřeší je zatím 13.500 lidí, ale do některých zvlášť těžce postižených regionů se záchranné týmy dosud nedostaly. Prezidentka zatím uvolnila na pomoc postiženým téměř půl miliardy dolarů. Řady záchranářů posílí speciální jednotky, polní nemocnice a dva vrtulníky brazilského vojenského námořnictva.   jas  