 V Buchlovicích vzniklo sdružení na podporu českého česneku  --------------------    Ke zpravodajství: ilustrační FOTO ve Fotobance  ID foto:  P200907250212101    --------------------    Buchlovice (Uherskohradišťsko) 2. května (ČTK) - V Buchlovicích na Uherskohradišťsku vzniklo občanské sdružení na podporu tradičního českého česneku Českomoravský česnek. Jeho hlavním cílem je podpořit pěstování a zvýšit spotřebu této tradiční zeleniny v České republice i v zahraničí. Kvůli levným dovozům česneku ze zahraničí totiž domácí pěstitelé od jeho pěstování takřka upustili, řekl dnes ČTK jednatel sdružení Ladislav Logaj.   Z nedávného vyjádření zemědělců a prodejců pro ČTK vyplynulo, že sehnat v obchodech v Česku tuzemský česnek je v současnosti takřka nemožné, přestože zájem o něj mezi spotřebiteli v poslední době výrazně roste. ČR je dnes u této tradiční zeleniny i po započtení toho, co si lidé vypěstují sami na svých zahradách, soběstačná pouze z jedné pětiny.   "Podobnou zhoršující se tendenci můžeme bohužel sledovat i v pěstování dalších plodin našich polí a zahrad, jde například o brambory, cibuli, jablka. Usilujeme tedy o navrácení samostatnosti v pěstování nejen česneku, ale i všech ostatních dříve tradičních plodin v ČR," poznamenal místopředseda Miloslav Hrdý.   Roční spotřeba česneku v tuzemsku se pohybuje mezi 6500 a 7000 tun. Čeští profesionální pěstitelé přitom v posledních letech vyprodukují jen zhruba 700 tun této plodiny ročně, většina česneku se do země dováží, a to především z Číny, řekl již dříve ČTK předseda Zelinářské unie Čech a Moravy (ZUČM) Jaroslav Zeman. Loňská celková produkce česneku zahrnující produkci zelinářů i domácností dosáhla podle Českého statistického úřadu 1457 tun.   Buchlovické občanské sdružení je pro další zájemce o členství otevřené. Hlásit se mohou na  webových stránkách sdružení , kde najdou i další informace, včetně těch o pořádání nejrůznějších akcí na podporu českého česneku. Tou zřejmě největší bude letos již desátý ročník Festivalu česneku na zámku v Buchlovicích, který se uskuteční 30. července.   slu hj  