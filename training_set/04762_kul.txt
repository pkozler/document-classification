 Ruské cirkusy čeká reforma, která je má učinit životaschopnějšími  Opravili jsme v dlouhém titulku text z nesprávného "Ruské kultury čeká..." na správný "Ruské cirkusy čeká..." . Zprávu jsme v celém znění doplnili a rozšířili.   --------------------    Moskva 21. ledna (zpravodaj ČTK) - Ruské cirkusy, v drtivé většině dosud státní, čeká reforma, která je má učinit životaschopnějšími v tržní ekonomice. "Nahromadilo se tolik problémů, že buď uskutečníme reorganizaci, anebo bude příliš pozdě a naše skvělá cirkusová škola zanikne," prohlásil dnes před novináři ministr kultury Alexandr Avdějev. Reforma by měla odstartovat na jaře, pokud její koncept po veřejné debatě schválí i vláda.   V Rusku jsou cirkusy považovány za druh umění, a proto i spadají pod ministerstvo kultury. Ekonomické potíže a finanční mizérie ale po zániku Sovětského svazu vyhnaly do světa stovky nejlepších artistů. Avdějev však míní, že se do vlasti vrátí, jakmile zde naleznou obdobné či dokonce lepší podmínky než v cizině. Chce proto poněkud uvolnit sovětskou strukturu řízení cirkusů, Rosgoscirk, a poskytnout více ekonomické svobody ředitelům jednotlivých cirkusů.   Právě Rosgoscirk se stal iniciátorem změn, které mají cirkusovou scénu změnit. Jeho generální ředitel Alexandr Kalmykov na tiskové konferenci oznámil vytvoření "cirkusové burzy", která má být páteří komerční výměny cirkusových programů a "volné cirkusové soutěže".   Na burze se podle Kalmykova budou jednou ročně dražit cirkusová čísla. Každý ruský cirkus, tedy státní i soukromý, centrální i regionální, bude mít počínaje letošním rokem jako podnikatelský subjekt právo nabídnout na burzu kterékoli z vystoupení svých umělců a kterékoli nabízené číslo také získat. Kalmykov si od burzy slibuje oživení cirkusového trhu a vyrovnání kvality cirkusových vystoupení ve velkých městech a na venkově.   Námitky oponentů, že ani chystaná reforma příliš nezmění cirkusovou "vertikálu moci", ministr kultury Avdějev odmítá: zatímco až dosud musí jednotlivé státní cirkusy odevzdávat veškeré příjmy centrále, a pak žadonit o dotace, podle reformy by si tržby směly ponechat. O státní granty by pak rovnoprávně soutěžily státní i soukromé manéže.   Součástí změn by podle Kalmykova mělo být i lepší sociální zajištění artistů, včetně solidního pojištění pro případ úrazu a minimálního platu na úrovni 25.000 rublů (asi 15.000 Kč), což je mírně nad úrovní průměrné mzdy v zemi. Za sovětských dob však výdělky nejlepších cirkusových umělců dosahovaly násobků průměrné mzdy a současné penze, na které jsou odkázáni i mnozí třicátníci po završení dráhy v šapitó, se pohybují na hranici chudoby.   Z 45 ruských cirkusů, na nichž závisí živobytí asi 5000 lidí, jsou jen tři soukromé. Každým rokem se však na zábavu v manéži přijde podívat na deset milionů diváků, což z cirkusové podívané podle Kalmykova dělá "nejoblíbenější lidové umění".   V rámci blýskání na lepší časy počítá ministr Avdějev i s rekonstrukcí zchátralých budov cirkusů v Petrohradu a Soči, pokud možno před zimní olympiádou v roce 2014. Do roku 2015 má ministerstvo kultury na rekonstrukci "kamenných" cirkusů uvolnit částku 28 miliard rublů (16,7 miliardy korun).   Ještě dříve má zcela nový cirkus vzniknout v Grozném, metropoli autonomního Čečenska, jehož vůdce Ramzan Kadyrov se chystá vybudovat v severokavkazské republice ruskou obdobu Disneylandu. Předchozí cirkus v Grozném zničilo bombardování za válek čečenských separatistů s ruskými vojsky.   msk jas hej  