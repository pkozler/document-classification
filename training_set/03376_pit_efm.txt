 Toshiba za devět měsíců finančního roku vytvořila po ztrátě zisk  Tokio 31. ledna (ČTK) - Japonský elektronický koncern Toshiba za devět měsíců fiskálního roku vytvořil zisk 40,2 miliardy jenů (8,7 miliardy Kč), zatímco stejné období před rokem uzavřel se ztrátou 68,3 miliardy JPY. Podnik v dnešní zprávě uvedl, že se ve výsledku odrazilo oživování světové i japonské ekonomiky.   Konsolidované tržby skupiny za devět měsíců od dubna do prosince loni vzrostly na 4,67 bilionu jenů. Meziročně se tak zvýšily o 4,7 procenta. Výsledek odráží zejména vyšší příjem divize vizuálních produktů včetně televizorů, počítačové divize a polovodičů včetně pamětí.   Světová ekonomika se během devíti měsíců do konce loňského roku postupně oživovala za podpory hospodářských stimulů v mnoha zemích. Zejména Čína a další asijské ekonomiky pokračovaly v expanzi díky domácí poptávce. Japonská ekonomika vykazovala růst během většiny prvního pololetí, ale koncem roku začala zpomalovat.   Konsolidované tržby za třetí fiskální čtvrtletí do prosince se zvýšily o 25 miliard jenů na 1,59 bilionu JPY. Čistý zisk dosáhl 12,4 miliardy JPY proti předchozí ztrátě 10,6 miliardy JPY díky poptávce po pamětích NAND a digitální elektronice, uvádí podniková zpráva.   pok jw  