 Rosický je po třech týdnech zase připravený hrát  Londýn/Praha 28. ledna (ČTK) - Kapitán fotbalové reprezentace Tomáš Rosický je po třítýdenní pauze zaviněné silnou virózou znovu připraven hrát. Třicetiletý záložník, který se naposledy na hřišti objevil 8. ledna, už v neděli možná nastoupí v utkání Anglického poháru proti Huddersfieldu.   Rosický od začátku týdne znovu naplno trénuje s týmem "Kanonýrů", nyní čeká, zda na něj kouč Arséne Wenger ukáže při skládání sestavy na nedělní duel. "Cítím se znovu dobře, ale zda to už bude na soutěžní zápas, to netuším," uvedl Rosický na svých internetových stránkách.   Nemoc jej prý nemile zaskočila 11. ledna, den před utkáním s Ipswichem. "Probudil jsem se s pořádnou virózou a už jsem v posteli vlastně zůstal. Týden jsem musel poctivě ležet a nemohl nic jiného dělat, byl jsem dost zesláblý. Až tento týden jsem se vrátil do plného tréninku," popsal Rosický.   Ujít si prý nehodlá nechat ani přípravné utkání české reprezentace v Pule proti Chorvatsku 9. února. "Pokud budu zdráv, chybět nebudu a už se těším," prohlásil Rosický. Na jakoukoli zátěž ale mohl při léčení několik dní zapomenout, stal se z něj pasivní sportovec. "Jedinou aktivitou bylo, že jsem shlédl pár sportovních přenosů v televizi. Fotbaly, hokeje, na víc nebyla nálada," uvedl Rosický, který naposledy naskočil do utkání 8. ledna v pohárovém duelu s Leedsem jako kapitán Arsenalu.   Rosický při léčení přišel o dvě utkání svého týmu. Arsenal bez něj v lize porazil Wigan 3:0 a ve středu pak stejným výsledkem také Ipswich, čímž si zajistil postup do finále Ligového poháru.   Arsenal je v lize druhý s pětibodovým odstupem za vedoucím Manchesterem United, navíc zůstává ve hře v obou pohárových soutěžích a také v Lize mistrů, v níž se v únoru poměří s Barcelonou. Podle Rosického při nabitém jaru může londýnskému klubu pomoci jeho široký kádr, do něhož se nyní sám vrací.   "Už v závěru podzimu jsem říkal, že může být naší výhodou, kolik hráčů se vystřídá během našich zápasů. S přibývajícími zápasy a odehranými koly se to potvrzuje. Věřím, že to bude naše výhoda a budou přicházet další výhry," uvedl Rosický. "Kdybychom měli menší ztrátu na první místo v lize, pak by to asi bylo ještě lepší, ale určitě je spokojenost s tím, že se postupuje i ve všech pohárových soutěžích. Jaro bude ještě hodně zajímavé," řekl Rosický.   gmt gi  