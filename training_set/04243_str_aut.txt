 Na detroitském autosalonu se představí až 40 novinek  Detroit 6. ledna (ČTK) - Na mezinárodním autosalonu v Detroitu bude mít letos podle pořadatelů světovou premiéru 30 až 40 novinek. Pro novináře se brány výstavy otevřou v pondělí a veřejnost ji bude moci navštívit od 15. do 23. ledna. Organizátoři očekávají, že počet návštěvníků překoná loňských zhruba 714.000 osob.   Podle agentury AP vynaloží automobilky na svou prezentaci v Detroitu více peněz než loni. "Detroit musí zářit. Všichni si chtějí být jisti, že se letos dobře předvedou," uvedl Bill Perkins, který se podílí na organizaci výstavy. "Právě teď tu máme velmi konkurenční prostředí. Trh začíná oživovat," dodal.   Prodej nových osobních a nákladních automobilů ve Spojených státech se loni zvýšil o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. V letošním roce počítají automobilky General Motors, Ford a Toyota s nárůstem celkového prodeje aut v USA na 12,5 až 13 milionů vozů.   Na detroitský autosalon se letos vrátí německý výrobce luxusních automobilů Porsche, který loňský ročník vynechal. To je podle organizátorů důkazem, že výstava je správným místem pro prezentaci automobilek v Severní Americe.   Poptávka po automobilech v USA navzdory loňskému růstu zůstává hluboko pod úrovněmi z období před příchodem hospodářské krize. Američtí spotřebitelé se k nákupům automobilů staví opatrně kvůli nejistotě ohledně ekonomického vývoje a stoupajícím cenám benzinu. Podle analytiků potrvá ještě několik let, než se prodej vrátí na úroveň 17 milionů vozů, které bylo dosaženo v roce 2005. Předloni se prodej automobilů v USA propadl na 10,4 milionu vozů, tedy na nejnižší úroveň za 27 let.   pmh jw  