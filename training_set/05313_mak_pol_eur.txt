 Řecký premiér vidí rostoucí podporu společným dluhopisům eurozóny  --------------------    Ke zpravodajství: FOTO/aktuality   V 5. a 6. odstavci jsme doplnili postoj maďarského ministra, upravili jsme.   --------------------    Paříž/Budapešť 6. ledna (ČTK) - Myšlenka společných dluhopisů eurozóny, jak ji koncem loňského roku předestřel šéf euroskupiny Jean-Claude Juncker spolu s italským ministrem financí Giuliem Tremontim, zřejmě získává stále větší podporu. Řekl to dnes řecký premiér Jorgos Papandreu. Své původní odmítavé stanovisko je údajně ochotna přehodnotit Francie, není ale jasné, jak se k tomu postaví Německo. Zavedení společných dluhopisů ale očekává i maďarský ministr hospodářství György Matolcsy.   Pokud by vznikly společné dluhopisy za celou eurozónu, mohly by pomoci snížit náklady na obsluhu dluhu v těch zemích, které mají největší potíže. Jsou to převážně země na okraji eurozóny, jako je Řecko a Portugalsko, ale také například Itálie.   "Narůstá podpora emise dluhopisů eurozóny jako finančního nástroje, který by Evropě mohl pomoci splnit její cíle," podotkl Papandreu k návrhům Junckera a Tremontiho. "Dluhopisy eurozóny pomohou snížit rostoucí napětí na trzích státních dluhopisů. Nejsou ale náhražkou za nutné změny, které v současné době provádíme v jednotlivých zemích, včetně té mojí," poznamenal řecký premiér.   Papandreu svá slova pronesl v Paříži, kde se zúčastnil mezinárodního sympozia k vyhlídkám ekonomiky. Společně vydávané dluhopisy by podle Papandrea mohly pomoci překonat krizi kolem státních dluhů, která eurozónu trápí. Konference se zúčastnil i francouzský premiér François Fillon, podle něhož ale nynější krize není krizí eura. To podle něj zůstává pevnou měnou.   O nutnosti zavést jednou společné dluhopisy eurozóny, takzvané E-bonds, je přesvědčen maďarský ministr hospodářství György Matolcsy. Tímto způsobem podle něj bude eurozóna schopna zajistit financování rozpočtových schodků. "Pokud jde o dluhopisy eurozóny, nakonec je budeme potřebovat," řekl ministr v Budapešti na briefingu se zahraničními novináři.   "Potřebujeme všechny nové zdroje, které v eurozóně pokryjí rozpočtové schodky. Nakonec budeme potřebovat všechny finanční instituce, inovace, dluhopisy eurozóny či Evropský měnový fond," řekl ministr. Zatímco slabším členům eurozóny by společné dluhopisy zřejmě pomohly, Francii a Německu by se náklady na obsluhu dluhu zvýšily. Proto jsou tyto země od začátku proti myšlence společných dluhopisů.   spr jw  