 V JAR blesky o víkendu zabily 11 lidí, včetně batolat  Johannesburg 3. ledna (ČTK) - Nejméně 11 lidí o víkendu usmrtily blesky na východě Jihoafrické republiky. Informovala o tom dnes agentura AP. V sobotu na Nový rok výboj usmrtil čtyři lidi v provincii Východní Kapsko. Dalších dvacet zde utrpělo zranění. Sedm lidí zabil blesk v městě Eshowe v sousední provincii KwaZulu-Natal, které bouřka zasáhla v neděli odpoledne.   Podle policejního mluvčího šlo o členy dvou rodin, které v Eshow na východním pobřeží JAR žily vedle sebe. Mezi mrtvými jsou čtyři děti včetně dvou batolat. Další rodinný příslušník je v kritickém stavu v nemocnici.   Přesné okolnosti tragédie zatím nejsou známy, napsala AP. Podle policie výboj oběti spálil k nepoznání.   Na konci listopadu zahynulo v JAR sedm lidí po úderu blesku do školky ve východním městě Pongola. Neštěstí se stalo během předvánoční slavnosti, když do stanu na zahradě školky uhodil blesk a zapálil ho. Zranění tehdy utrpělo 67 lidí.     kne šeb  