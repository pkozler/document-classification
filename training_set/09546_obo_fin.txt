 Průzkum: Povánoční slevy využívá 41 procent českých zákazníků  Praha 19. ledna (ČTK) - Povánoční slevy využívá 41 procent českých zákazníků, kteří za nákupy zlevněného zboží v průměru utratí částku v rozmezí od jednoho do tří tisíc korun. Lidé v povánočních výprodejích nakupují zejména oblečení, obuv a sportovní potřeby. Vyplývá to z průzkumu společnosti Citibank a agentury STEM/MARK, která loni v listopadu oslovila 1014 lidí.   "Ve srovnání se situací před dvěma lety lze však u Čechů pozorovat při utrácení peněz větší obezřetnost a slevy jich celkově využívá méně než v minulosti. V průzkumu Citibank uvedlo 34 procent dotázaných, že od roku 2009 se jejich finanční situace zhoršila, a proto tak celých 44 procent lidí neplánuje povánoční slevy vůbec využít," sdělilo dnes novinářům vedení Citibank.   Ve slevách po loňských Vánocích nakupují nejvíce ženy (66 procent) a lidé ve věku 30 až 44 let (36 procent). "Podle informací z našeho portfolia využilo k povánočním nákupům platbu kreditní kartou 60 procent našich klientů, přičemž průměrně vydali částku ve výši 2000 korun. Stejně jako v loňském roce, probíhá v povánočním období nejvíce transakcí kreditními kartami našich klientů v supermarketech a velkých obchodních centrech," podotkl Milan Řezníček ze společnosti Citibank.   Z průzkumu také vyplynulo, že značná část Čechů je při používání kreditních karet velmi opatrná. Zhruba 64 procent lidí totiž uvedlo, že kreditní kartu nemá a nepoužívá. U dotázaných převládá názor, že kreditní kartu nepotřebují (30 procent), nebo že se obávají případného zadlužení (13 procent).   Na druhou stranu však počet vydaných kreditních karet meziročně vzrostl o téměř 20 procent na 1,56 milionu v loňském třetím čtvrtletí z 1,24 milionu o rok dřív. "Kreditní karty se v posledních době stávají postupně standardním platebním nástrojem. Češi jsou ve výběru a užívání karet čím dál vzdělanější a sofistikovanější," uvedl Řezníček.   beh dvd  