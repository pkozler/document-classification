 Ivaniševič si na turnaji v Záhřebu zahraje čtyřhru  Záhřeb 29. ledna (ČTK) - Bývalý wimbledonský vítěz Goran Ivaniševič si po sedmi letech zahraje na okruhu ATP. Na turnaji v Záhřebu se devětatřicetiletý tenista představí ve čtyřhře spolu s krajanem a nejvýše postaveným Chorvatem ve světovém žebříčku Marinem Čiličem.   Ivaniševič podle agentury AP zdůraznil, že jde jen o jednorázový návrat. Wimbledonský šampion z roku 2001 tak chce pomoci propagaci turnaje v Záhřebu, který odstartuje v pondělí a představí se na něm také čeští hráči Radek Štěpánek, Jaroslav Pospíšil a Jan Hájek.   Bývalý druhý hráč světa Ivaniševič ukončil kariéru po Wimbledonu v roce 2004. Na okruhu ATP získal celkem 22 titulů a na kontě má také bronzové medaile z dvouhry a deblu z olympiády v Barceloně.   pam ura  