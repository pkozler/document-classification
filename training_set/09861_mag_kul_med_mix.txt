 Hudebník a publicista Ondřej Hejma oslaví šedesátiny  --------------------    Ke zpravodajství: FOTO ve Fotobance  ID foto: F201101200275001, F201101200275201, FO00444914, FO01152099  Sada foto:  http://multimedia.ctk.cz/cs/foto/udalosti/4274802/ondrej-hejma-oslavi-60-let    --------------------    Praha 30. ledna (ČTK) - Jeho hity Sametová či Modrá (je dobrá) znají v Česku asi všichni posluchači. Další lidé si jejich tvůrce a nezaměnitelného interpreta Ondřeje Hejmu oblíbili jako přísného porotce v televizní soutěži Česko hledá SuperStar nebo jako moderátora soutěžního pořadu Chcete být milionářem? Populární frontman skupiny Žlutý pes, ale také novinář či překladatel, oslaví ve čtvrtek 3. února šedesátiny.   Zpěvák, skladatel a textař, k jehož pódiové výpravě patří kovbojský klobouk nebo pestrobarevná háčkovaná čepička a výrazná barevná košile, začínal s hudbou v 70. letech na pražské hanspaulské hudební scéně. Hrál s Ivanem Hlasem v bluesové kapele Žízeň, s bratry Richardem a Vladimírem Tesaříkovými působil v začátcích skupiny Yo Yo Band.   V roce 1978 založil vyznavač jižanského rocku Hejma stylově neortodoxní skupinu Žlutý pes, s níž vydal řadu úspěšných alb. Formaci sám nedávno označil za nejdéle hrající rokenrolovou skupinu v České republice. "Já vím, že jsou tady Olympic, Katapult nebo Blue Effect, ale v jejich případě se frontmani obklopili mladšími spoluhráči, zatímco my v prakticky nezměněné sestavě hrajeme už přes 30 let," vysvětlil loni v tisku.   Neobvyklý název Žlutý pes nebyl po chuti předlistopadovým úřadům a kapela se tak v minulosti krátce jmenovala také Tomahawk i Hudebně-zábavná skupina Ondřeje Hejmy. Skupina vydala devět řadových alb, anglicky nazpívanou desku bluesových hitů a výběr nejslavnějších písní, jako jsou Zůstaň klidná, Náruživá, Sametová či Modrá. Zatím poslední album Mellow Yellow vydala v roce 2008, šlo o sbírku 12 bluesových hitů s Hejmovými českými texty věnovaných památce zemřelého kytaristy Žlutého psa Františka Kotvy.   Asi největší popularity dosáhla formace, jež má na svém kontě několik zlatých desek, v polovině 90. let. V roce 1997 získala například výroční cenu Akademie populární hudby jako skupina roku. Přispěl k tomu mimo jiné právě Hejmův megahit Sametová, s nímž skupina přišla v roce 1994. Ve skladbě, do jejíhož textu se dostal i sovětský reformátor Gorbačov, "co ho znal celej Dlabačov", Hejma vlastně odvyprávěl dějiny českého rokenrolu.   V roce 2004 Hejma spoluzaložil i formaci L. L. Jetel, s níž se vrátil ke svým bluesrockovým kořenům. V minulých letech si také zahrál v muzikálech Pomáda a Hamlet. Nadále však zůstává věrný Žlutému psovi, s nímž vystupuje zejména na hudebních festivalech a dalších akcích.   Ke koncertování s kapelou si Hejma před pár lety přibral i moderování či porotcování v televizních soutěžích, jež z něj udělalo jednu z nejznámějších televizních celebrit. V roce 2004 se objevil poprvé jako předseda poroty pěvecké soutěže s prvky reality show Česko hledá SuperStar. S ironií a inteligentním humorem rýpal do soutěžících také ve třetí řadě téže televizní soutěže a předloni porotcoval v obdobném klání Česko Slovenská Superstar, jež se vysílalo v Česku a na Slovensku. Ještě předtím, v roce 2005, se rocker Hejma objevil na obrazovce jako moderátor soutěžního pořadu Chcete být milionářem?   Pražský rodák Ondřej Hejma vystudoval angličtinu a čínštinu na Filozofické fakultě Univerzity Karlovy. Hudba byla již tehdy především jeho koníčkem, po studiích se začal živit jako překladatel a tlumočník. V roce 1987 se stal českým dopisovatelem americké tiskové agentury Associated Press (AP) a jako novinář pracoval řadu let. Pro AP psal ještě donedávna, byť už jen na poloviční úvazek. Přispíval či přispívá také do časopisů jako je Reflex, kde měl svého času i stálou rubriku. Příležitostně rovněž moderuje různé společenské akce.   Po roce 1989 se jeho jméno objevilo na Cibulkových seznamech spolupracovníků někdejší Státní bezpečnosti. Hudebník však vždy zdůrazňoval, že nikdy nikoho neudal.   Milovník golfu a cestování bývá řazen k příznivcům ODS. Žije v Řevnicích u Prahy, kde má jeho manželka Vladimíra lékařskou ordinaci. Vychovali spolu dvě děti, staršího syna Jana a mladší dceru Terezu.   Dana Petrů rmi  