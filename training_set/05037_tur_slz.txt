 ACK ČR: Česko by mělo kvůli turistice zmírnit vízovou politiku  Praha 26. června (ČTK) - Česká republika má příliš striktní vízovou politiku, kterou uplatňuje vůči zemím, jejichž turisté mohou být pro Čechy významným zdrojem příjmů. Tuzemští podnikatelé v cestovním ruchu kvůli tomu přichází o zisky zejména od turistů z dynamicky se rozvíjejících zemí třetího světa. ČTK to řekl místopředseda Asociace cestovních kanceláří ČR (ACK ČR) Jan Papež. Pomohlo by stanovení přesných podmínek pro cestovní kanceláře, které mohou víza do ČR zprostředkovat.   "Například Brazílie a Jihoafrická republika jsou země, které ekonomicky rostou a kde vzniká silní střední třída, která začíná cestovat," uvedl Papež. Česko by k těmto návštěvníkům mělo být daleko vstřícnější. Získání českého víza je podle Papeže pro řadu turistů obtížnější než získání víza do dalších států Schengenského prostoru.   "Pravidla v jiných státech Schengenského prostoru jsou stejná, rozdílný může být reálný přístup," upřesnil generální ředitel české turistické centrály CzechTourism Rostislav Vondruška. ČR se podobně jako ostatní státy unie řídí od loňského roku takzvaným "vízovým kodexem", který platí pro všechny členské státy bez rozdílu. Podle Papeže kodex stanovuje pouze minimální výši omezení, tvrdší pravidla si jednotlivé členské státy vůči třetím zemím stanovují podle svého uvážení.   Kamenem úrazu je podle Papeže nejasnost pravidel při přidělování titulu certifikovaných cestovních kanceláří, které mohou získání víz v jednotlivých zemí zprostředkovat. Kromě služeb těchto kanceláří mohou lidé ze zemí, jako jsou Rusko, Ukrajina nebo Čína, žádat o vízum pouze osobně na české ambasádě, což mnohdy znamená i mnohasetkilometrovou cestu do hlavního města. Malý počet certifikovaných kanceláří navíc deformuje cestovní ruch a vytváří možnost pro korupční prostředí.   "Například v Rusku je několik opravdu silných místních cestovních kanceláří, které by rády do Česka posílaly klienty ve velkém množství, " řekl Papež. Protože ale nejsou certifikovanými kancelářemi, musely by konkurenci za sjednání víz platit částky okolo 200 rublů. Pro udělování certifikace by měla být stanovena jasná pravidla na základě jejichž splnění by se cestovním kancelářím měl certifikát udělovat automaticky, navrhl Papež.   Podle průzkumu společnosti Mag Consulting a univerzity v Jekatěrinburgu považuje 57 procent dotazovaných Rusů uspokojení vízové poptávky za nedostatečné. V případě zrušení vízové politiky odhaduje Mag Consulting dvojnásobný nárůst počtu příjezdů turistů z Ruska. Loni jich do českých ubytovacích zařízení podle Českého statistického úřadu přijelo 414.671. Průzkum Mag Consulting uskutečnila letos na jaře na vzorku 700 lidí.   "V počtu příjezdů zahraničních turistů nehraje roli pouze vízum, ale například také přímé letecké spojení," doplnil Vondruška. To bohužel například z Číny do Česka neexistuje. I přesto ale počty čínských turistů v posledních letech rostou, doplnil.   O rozvolňování vízové politiky se diskutuje mezi ministerstvem zahraničních věcí, ministerstvem pro místní rozvoj a poslaneckým podvýborem pro cestovní ruch. Řeší se hlavně transparentnost podmínek, zjednodušení udělování a rozšíření kapacity pro vydávání víz. Jedná se také o rozšíření konzulárních míst v Rusku a v Číně.   cfr mol  