 Největší světová zajišťovna Munich Re se propadla do ztráty  Frankfurt nad Mohanem 9. května (ČTK) - Největší světová zajišťovna Munich Re v letošním prvním čtvrtletí kvůli přírodním katastrofám prodělala 947 milionů eur (zhruba 23 miliard Kč) po čistém zisku 485 milionů eur před rokem. Oznámila to dnes firma. Potvrdila však, že v celém letošním roce počítá se ziskem.   Čtvrtletní ztráta byla nižší, než očekávali analytici. Ti ji podle agentury Reuters odhadovali na 1,06 miliardy eur. "Navzdory ničivým přírodním katastrofám jsme stále schopni dosáhnout celoročního zisku," uvedl finanční ředitel Jörg Schneider.   Hospodaření firmy bylo zasaženo například náklady souvisejícími se zemětřeseními v Japonsku a na Novém Zélandu a záplavami v Austrálii. Na provozní úrovni firma prodělala 1,35 miliardy eur. Zaznamenala tak první provozní ztrátu od konce roku 2002.   Zajišťovna přebírá část pojistných rizik pojišťoven, je tedy pojišťovnou pojišťoven. Systém se tak díky rozložení rizik může vypořádat i s rozsáhlými ztrátami. "Díky širokému spektru aktivit budeme schopni částečně kompenzovat katastrofické ztráty v neživotním zajištění," upozornil Schneider.   pmh dvd  