 Dobeš před schůzí výboru ČSTV kritizoval pasivitu ve věci Sazky  --------------------    Ke zpravodajství: FOTO/aktuality; GRAFIKA; AUDIO   Opravili jsme příjmení předsedy ČSTV na správné Kořan.   --------------------    Praha 11. ledna (ČTK) - Ministr školství, mládeže a tělovýchovy Josef Dobeš dnes, tedy den před mimořádnou schůzí výkonného výboru Českého svazu tělesné výchovy (ČSTV), kritizoval svaz za pasivitu při řešení situace společnosti Sazky. Předseda ČSTV Pavel Kořan dnešní výroky ministra však označil za nehorázné vměšování. Výbor ČSTV, který v Sazce drží zhruba 68 procent akcií, bude ve středu jednat o několika návrzích na oddlužení. Podle některých informací Sazka dluží již 1,5 miliardy Kč podnikateli Radovanovi Vítkovi. Synot Holding dnes v oficiální nabídce sportovním svazům nabídl, že v horizontu 15 let mohou získat až 11 miliard korun.   Ministr Dobeš dnes vyzval ČSTV k odvaze pro radikální změnu. "Jsem velice znepokojený pasivitou klíčového akcionáře Sazky, s tím, že není nijak aktivní v celé té situaci," uvedl ministr. Dodal, že situace mezi akcionáři a Sazkou je opačná, než má být, a sportovní svazy dělají to, co jim nařídí vedení Sazky. Podle Dobeše by měly nastat ve vedení ČSTV personální změny.   Předseda ČSTV Pavel Kořan byl výroky pana ministra překvapen. "Nevím, na základě jakých informací pan ministr tvrdí, že ČSTV je pasivní a nic neřeší. Je to úplně naopak," řekl dnes ČTK Kořan. "Pokud to řekl pan ministr proto, aby ovlivnil zítřejší jednání, považoval bych to za nehorázné vměšování," prohlásil Kořan. České televizi (ČT) Kořan řekl, že nebude navrhovat odvolání šéfa představenstva Sazky Aleše Hušáka.   Středeční výkonný výbor ČSTV by měl nastínit východiska z krize. Výkonný výbor se bude zabývat třemi nabídkami - od Penty, holdingu Synot a firmy E invest Martina Ulčáka.   Na pořad tak nepřijde zřejmě návrh Radovana Vítka, který skoupil od bank dluhy Sazky za víc než 900 milionů korun a podle dnešních informací serveru Lidovky.cz skoupil i půlmiliardovou pohledávku od finanční skupiny J&amp;T. "Já doufám, že se výbor rozhodne pro variantu, která zachová Sazku s majoritním podílem ČSTV," preferoval Kořan nabídku Ulčáka.   "Žádnou nabídku podnikatele Radovana Vítka Sazka neobdržela," reagoval pro ČTK mluvčí Sazky Zdeněk Zikmund. Zda nějakou nabídku obdrželi v tomto směru akcionáři Sazky, neví.   Radovan Vítek před časem uvedl, že pokud Sazka nesplatí dluhy do 17. ledna, podá na ni insolvenční návrh. Sazka odmítla, že by se se nacházela v insolvenční situaci.   Vítek připravuje plán restrukturalizace a fungování firmy. Vyjádřil ochotu navrhnout způsob oddlužení Sazky a vyrovnání všech jejích závazků i nový způsob financování českého sportu.   Konkurent v loterijním byznysu Synot Holding dnes v oficiální nabídce, kterou dnes skupina zastřešená Synot Group podala do sídla společnosti Sazka, nabízí poskytnout ihned dvě miliardy korun s možností navýšení dle potřeby až na tři miliardy korun.   Synot dále nabízí, že ze zákonem stanovené části výtěžku na veřejně prospěšné účely z vlastních zdrojů bude financovat sportovní svazy. Ročně tak do oblasti sportu uvolní v souladu se zákonem 250 milionů korun s garancí plateb na období 15 let. V horizontu 15 let mohou sportovní svazy získat až 11 miliard korun, píše se v tiskové zprávě.   Investor požaduje 66 procent v Sazce. "Současní akcionáři společnosti pak budou nadále dostávat 34 procent z dividend, jenž očekáváme ve výši přibližně 400 milionů korun v každém roce po zavedení restrukturalizace společnosti a splacení všech závazků," uvádí nabídka. To pro svazy zajišťuje v období 15 let další výnos ve výši tři až čtyři miliardy korun.   Nabídka společnosti E invest Martina Ulčáka má spočívat v půjčce takové částky, kolik Sazka bude potřebovat. Nepožaduje za to žádný podíl v Sazce. Na oplátku pouze dostane domluvený podíl ze zisku rozdělovaného na valných hromadách v následujících 10 až 15 letech. Akcionářům nabídne ročně vyplácet minimálně 200 milionů Kč. To je o 70 milionů více, než nabízí Sazce skupina Penta, která vlastní konkurenční společnost Fortuna. Penta žádá v Sazce stoprocentní podíl.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů. Podle Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.    vrk mha  