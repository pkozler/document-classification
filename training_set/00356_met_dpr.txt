 Závěje komplikují dopravu bv Libereckém kraji, nejezdí vlaky  Liberec 6. ledna (ČTK) - Sněhové jazyky a závěje komplikují od rána dopravu v Libereckém kraji. Silnici 13 u Rynoltic na Liberecku blokuje uvízlý kamion, který na sněhu havaroval. U Stráže nad Nisou se srazila čtyři osobní auta. Sníh zkomplikuje i dopravu na železnici, kvůli zavátým kolejím nejezdí opět vlaky z Frýdlantu do Jindřichovic pod Smrkem a také z Liberce přes Horní Růžodol do Karlova pod Ještědem. Tratě se zřejmě podle informací z Českých drah nepodaří zprůjezdnit dříve než v poledne.   "S tvorbou sněhových jazyků a závějí musí kvůli silnému nárazovému větru počítat motoristé v celém Libereckém kraji, zejména v otevřených a hřebenových částech silnic," řekl ČTK hlavní dispečer Krajské správy silnic Libereckého kraje Pavel Pospíšil. Se zvýšenou opatrností je kvůli sněhu sjízdná silnice I/13 z Liberce na Frýdlant v oblasti Albrechtic. Špatně průjezdné jsou podle něj také silnice třetí třídy. Sněhové jazyky jsou na silnicích v Dolní Suché a Dolním Sedle, na silnici z Jitravy na Zdislavu a také z Jablonného v Podještědí do Dubnice.   "Doporučujeme vyjíždět do horských oblastí pouze se zimní výbavou, zimní pneumatiky s dostatečnou výškou vzorku, sněhové řetězy a nářadí k případnému vyproštění vozidla," řekl Pospíšil. Na Semilsku a Jablonecku hrozí pád stromů na silnice pod vahou námrazy a sněhu. Pozor by si měli dát motoristé na díry, které se budou objevovat pod tajícím sněhem.   Teploty v kraji klesají místy až k osmi stupňům pod nulou a silnice mohou namrzat, hlavně v otevřených úsecích a na mostech. Hlavní tahy jsou většinou holé a mokré, se zbytky rozbředlého sněhu, na silnicích nižších tříd a v horských oblastech leží zledovatělá vrstva ujetého sněhu.   ivc mol  