 Novým personálním ředitelem ArcelorMittal Ostrava je Jan Rafaj  Ostrava 4. ledna (ČTK) - Novým personálním ředitelem největší tuzemské hutní firmy ArcelorMittal Ostrava se stal Jan Rafaj. Doposud působil jako generální ředitel dceřiné společnosti ArcelorMittal Energy Ostrava. Ve funkci vystřídal Ctirada Lolka, který byl jmenován generálním manažerem pro personalistiku a komunikaci v rámci divize Long Carbon Europe skupiny ArcelorMittal. ČTK to dnes sdělil zástupce tiskové mluvčí ArcelorMittal Ostrava Ivo Štěrba.   Třiatřicetiletý Jan Rafaj je absolventem právnické fakulty Masarykovy Univerzity v Brně. V minulosti působil v bývalých Válcovnách plechu Frýdek-Místek, v mateřské společnosti ArcelorMittal Ostrava také pracoval na pozici vedoucího právního oddělení a ředitele pro vnější vztahy.   Lolek přes svůj odchod do centrály v Lucemburku, kde je zodpovědný za personalistiku v divizi Long Carbon Europe se 25.000 zaměstnanci v 11 zemích Evropy, zůstává i nadále členem představenstva ArcelorMittal Ostrava.   ArcelorMittal Ostrava patří do největší světové ocelářské skupiny ArcelorMittal. Roční kapacita výroby společnosti je tři miliony tun oceli. Zhruba polovinu exportuje do více než 80 zemí. Zaměstnává téměř 6000 lidí, dohromady s dceřinými společnostmi 9000. Jediným akcionářem je ArcelorMittal Holdings A. G.   rkj mol    