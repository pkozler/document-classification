 Park kolem zámku Kačina na Kutnohorsku se dočká obnovy  Kačina (Kutnohorsko) 20. ledna (ČTK) - Park kolem zámku Kačina na Kutnohorsku a jeho přilehlé části nazvané Obora se dočkají obnovy. Rozsáhlou rekonstrukci za 23 milionů korun chystají Lesy ČR společně s Národním zemědělským muzeem. Na akci se podařilo získat příspěvek z evropských fondů, sdělil dnes ČTK mluvčí Lesů ČR Zbyněk Boublík.   Cílem projektu je celková obnova historických parkových struktur. "V některých místech parku odstraníme nevhodné náletové porosty a místo nich vysadíme nové kvalitnější stromy a založíme trvalé travní porosty," nastínil ředitel Krajského ředitelství Lesů ČR Brandýs nad Labem Jiří Makovec. Neméně důležitým přínosem projektu bude podpora biotopu zvláště chráněných druhů bezobratlých živočichů. Pro návštěvníky parku se také vybudují nové mlatové cesty a pěšiny s hlinitopísčitým krytem.   Zámek Kačina a k němu přilehlá část parku je ve správě Národního zemědělského muzea. Lesy ČR hospodaří na jeho pozemcích. Památka, která se nachází asi šest kilometrů severovýchodně od Kutné Hory, je jednou z nejvýznamnějších empírových staveb v Česku a její park je historicky, krajinářsky a přírodovědecky mimořádně cenným územím.   khj sap  