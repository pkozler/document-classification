 Novela o vztazích firem a zaměstnanců je před konečným schválením  Praha 4. května (ČTK) - Sněmovna poslala do závěrečného schvalování návrh na změnu zákoníku práce, která má nově upravit komunikaci zaměstnavatelů se zástupci zaměstnanců. Je mimo jiné reakcí na rozhodnutí Ústavního soudu z roku 2008, který určil, že u zaměstnavatele mohou působit vedle sebe odborová organizace i jiní zástupci zaměstnanců. Opozice sice předlohu kritizovala, návrh na její zamítnutí však při dnešním druhém čtení nepadl.   ÚS rozhodl na základě stížnosti skupiny senátorů a poslanců a svým nálezem postavil na stejnou úroveň pro vyjednávání se zaměstnavatelem odborové organizace a jiné zástupce zaměstnanců. Podle opozice změna zmenšuje roli odborů, ministr práce a sociálních věcí Jaromír Drábek (TOP 09) s tím ale nesouhlasí.   "Chtěl bych ubezpečit, že úprava je ve směru lepšího a rozšířenějšího práva odborů," zdůraznil. Podle Stanislava Grospiče (KSČM) však novela staví do stejného postavení odbory a rady zaměstnanců, které prý původně mohly vznikat jen tam, kde nepůsobily odbory. "Založí se tím další spor o výklad zákoníku práce," řekl Grospič.   Drábek označil jeho výklad za nedorozumění. Nyní si podle něho může zaměstnavatel vybrat, zda věc projedná s odbory, nebo s radou zaměstnanců. Když bude novela platit, bude muset přizvat organizace obě.   Novela také upravuje komunikaci s evropskými radami zaměstnanců v podnicích působících na nadnárodní úrovni v rámci Evropské unie. Vychází ze směrnice Evropského parlamentu. Cílem je mimo jiné předem vyjasnit, jak budou působit evropské rady zaměstnanců v případě podstatných změn struktury podniku, třeba při slučování.   Předloha dále upřesňuje ustanovení o důvěrných informacích. Účelem je ochrana zástupců zaměstnanců, aby jim bylo od počátku zřejmé, co zaměstnavatel považuje za důvěrné informace. Nově také zaměstnavatelé budou muset poskytovat členům evropské rady zaměstnanců nezbytné školení bez ztráty na mzdě. Předloha rovněž upravuje složení vyjednávacího výboru a výslovně mu dává právo sejít se odděleně před jednáním s ústředím i po něm a využít nezbytné komunikační nástroje.   mbc vju  