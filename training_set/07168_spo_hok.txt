 Lotyši se oficiálně omluvili zraněnému Martínkovi  Bratislava 2. května (zvláštní zpravodaj ČTK) - Vedení lotyšské hokejové reprezentace se dnes oficiálně omluvilo české výpravě za zranění obránce Radka Martínka v prvním zápase mistrovství světa v Bratislavě. Pro českého beka turnaj po faulu Arturse Kuldy, který mu způsobil otřes mozku, skončil. Dvojnásobný světový šampion již odjel domů.   "Omluvili se prostřednictvím svého mluvčího. Chtěli Radka dokonce navštívit na hotelu a předat mu květiny, což ale už nebylo možné," řekl tiskový mluvčí české reprezentace Jan Černý novinářům.   Kulda atakoval Martínka v 15. minutě sobotního zápasu a trefil jej ramenem na hlavu. Přestože těsně před nárazem do Martínka povyskočil a k ataku došlo již po odehrání kotouče, švédští sudí ho posoudili jako čistý a Kuldu nepotrestali.   Disciplinární komise Mezinárodní hokejové federace mu ale následně zastavila činnost na tři utkání. Proti trestu se Lotyši odvolali, trenér Olegs Znaroks bezprostředně po zápase po zhlédnutí zákroku uvedl, že se podle jeho mínění vůbec nejednalo o faul.   Martínek byl z ledu odvezen na nosítkách v bezvědomí, probral se až v sanitce. Po vyšetření v nemocnici byl obránce New York Islanders v neděli propuštěn a následně odjel domů.   rte ura  