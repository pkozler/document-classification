 Jiří Fukač byl vynikající muzikolog i pedagog  Znojmo/Praha 14. ledna (ČTK) - Jako na předního odborníka s neobyčejně širokým záběrem, vynikajícího pedagoga a neúnavného popularizátora hudební vědy vzpomínají studenti i spolupracovníci na Jiřího Fukače, který by se letos 15. ledna dožil 75 let. Významný muzikolog a pokračovatel brněnské lexikografické školy se mimo jiné zasloužil o vznik monumentálního Slovníku české hudební kultury, jehož příprava trvala do vydání v roce 1997 z různých důvodů dlouhé čtvrtstoletí. Tato publikace, na níž se podílelo více autorů, patří dnes v oboru hudební vědy mezi standardní díla pro odbornou i širší veřejnost. Jiří Fukač stál také u zrodu internetového Českého hudebního slovníku osob a institucí. Jeho plného zprovoznění se však již bohužel nedožil, 22. listopadu 2002 podlehl dlouhé těžké nemoci.   Lásku k hudbě podědil Jiří Fukač, který se narodil 15. ledna 1936 v jihomoravském Znojmě, po svých rodičích. Oba byli nadšenými amatérskými muzikanty. Sám se v mládí věnoval studiu hudební teorie a hry na klavír. Po maturitě nastoupil ke studiu muzikologie na Filozofickou fakultu Masarykovy univerzity, kde po létech studií strávil i většinu své pozdější profesní kariéry. Během ní vydal Jiří Fukač celou řadu vědeckých publikací, především o pojmosloví a metodologii hudební vědy. Širší veřejnost pak oslovoval prostřednictvím svých častých článků v novinách a vystoupení v rozhlase. V něm dlouhá léta působila i jeho manželka, přední hudební publicistka Jitka Fukačová.   zma sat  