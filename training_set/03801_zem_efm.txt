 Ekonom: Lesy ČR vypíší tendry na využití dřevní biomasy  Hradec Králové 4. května (ČTK) - Státní podnik Lesy ČR vypíše ještě v tomto pololetí tendry na využití dřevní biomasy. Týdeníku Ekonom to potvrdil generální ředitel společnosti Svatopluk Sýkora. Pětileté tendry na těžbu dřeva, které byly zveřejněny v pondělí, totiž využívání dřevního odpadu nezahrnují. Velký zájem o smlouvu mají například podniky Plzeňská teplárenská nebo Less&amp;Forest, píše Ekonom.   "Do už vyhlášených pětiletých tendrů se biomasa zahrnout nedala. Připravíme ale pro ni zcela jinou soutěž pro jednotlivé územní celky, určitě ještě v tomto pololetí. Na jejím základě s firmami uzavřeme rámcové smlouvy," uvedl Sýkora.   V minulosti LČR už přitom smlouvy na využití dřevní biomasy s některými podnikateli uzavřely. Kvůli smlouvě se společností LST dokonce v únoru vyzvaly Věci Veřejné ministra zemědělství Ivana Fuksu (ODS) k odvolání Sýkory, pokud nevysvětlí, proč státní podnik uzavřel smlouvu s LST na prodej těžebních zbytků bez předchozího výběrového řízení. Fuksa zadal dozorčí radě LČR všechny podobné kauzy z minulosti prošetřit.   Lesy České republiky spravují zhruba polovinu lesů v zemi, a hospodaří tak s mnohamiliardovým majetkem. Firma se už několik let potýká s problémy kolem výběru lesnických firem. Původně je nevybírala v řádných tendrech, jak to podnikům v majetku státu ukládá zákon. Měla dokonce posvěcení Úřadu pro ochranu hospodářské soutěže. Úřad ale na začátku roku 2006 po konzultaci s Evropskou komisí své stanovisko změnil, a právě to je jádrem současných sporů.   Podmínky nových pětiletých tendrů na těžbu dřeva LČR konzultovaly s antimonopolním úřadem i protikorupční organizací Transparency International. Ta k tendru uvedla, že není diskriminační a ani výrazně neomezí hospodářskou soutěž.   fsl jpt  