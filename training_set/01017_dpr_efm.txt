 Letišti Brno klesl čistý zisk na 41,3 mil, odbavilo méně osob  Brno 24. ledna (ČTK) - Letišti Brno v účetním období od května 2009 do dubna 2010 klesl čistý zisk o 3,7 procenta na 41,3 milionu Kč. ČTK to dnes sdělil vedoucí ekonomického úseku letiště v Tuřanech Karel Večeřa. Podle něj letiště za loňský kalendářní rok přepravilo zhruba o desetinu méně cestujících než v roce 2009. Celkové výnosy klesly z 265,5 milionu na 254,7 milionu Kč.   "Zisk i přes vyšší výnosy za vlastní výkony poklesl z důvodu podstatného snížení ostatních provozních výnosů, zejména z titulu prodeje dlouhodobého majetku," uvedl Večeřa. Meziročně se podle Večeři snížily také náklady firmy, a to o 9,3 milionu na 213,4 miliony korun.   Letiště loni přepravilo 396.589 lidí, což je asi desetinový pokles oproti roku 2009. Tehdy přepravilo 440.850 lidí. Letišti klesá počet přepravených cestujících kvůli hospodářské krizi už od roku 2008, kdy odbavilo 506.174 osob.   Firma ve fiskálním roce 2009 - 2010 zaměstnávala 135 zaměstnanců, na jejichž mzdy dala přes 60 milionů korun.   lab mol  