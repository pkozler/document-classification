 Zisk ropné firmy Exxon Mobil ve čtvrtletí stoupl o 53 procent  Doplnili jsme další podrobnosti ve 3. a 5. odstavci.   --------------------    Houston 31. ledna (ČTK) - Americkému ropnému gigantu Exxon Mobil Corp. stoupl ve čtvrtém čtvrtletí čistý zisk o 53 procent na 9,25 miliardy USD (163,8 miliardy Kč). Firmě pomohl růst poptávky po pohonných hmotách a chemikáliích podpořený globálním ekonomickým oživením a vyšší ceny ropy. Exxon Mobil je největší veřejně obchodovanou ropnou firmou na světě.   Zisk je největší od třetího čtvrtletí 2008, kdy firma vykázala rekordní zisk 14,8 miliardy USD. Tržby stouply o 17 procent na 105 miliard USD. Těžby se zvýšila o 19 procent, hlavně díky vyšší produkci zemního plynu v Kataru.   Firma upřesnila, že zisk z průzkumu a těžby v USA činil 1,3 miliardy USD a v zahraničí 6,2 miliardy USD. Zisk z rafinace a prodeje činil 1,2 miliardy USD, ve stejném období předchozího roku byly tyto operace ztrátové. Divize chemikálií hospodařila se ziskem 1,1 miliardy USD.   Za celý rok zisk společnosti stoupl na 30,5 miliardy USD z předloňských 19,3 miliardy USD. Celkové tržby vzrostly o 32 procent na 383 miliardy USD, napsaly agentury AP a Reuters.   Zisk ropných společností ve čtvrtém čtvrtletí rostl, protože se zvýšila spotřeba a ceny v průměru vzrostly o 12 procent na 85,14 dolaru za barel. Těžba se při růstu cen stává pro firmy ziskovější a rostoucí poptávka zvyšuje ziskové marže v rafineriích. Konkurenční společnost Chevron minulý týden uvedla, že její čtvrtletní zisk stoupl o 72 procent. Zisk firmy ConocoPhillips vzrostl o 54 procent. BP a Royal Dutch Shell zveřejní zprávy o hospodaření tento týden.   Exxon Mobil minulý týden podepsal dohodu s ruskou ropnou firmou Rosněfť o společném rozvoji těžby ropy a plynu z Černého moře. Exxon uvedl, že investuje do průzkumu v regionu jednu miliardu USD.   irl mha vju  