 SZIF vyplatil v 1.čtvrtletí dotace za více než 10 mld. Kč  Praha 11. května (ČTK) - Státní zemědělský intervenční fond (SZIF) vyplatil v prvním čtvrtletí roku zemědělcům na dotacích 10,3 miliardy korun. Čtyři miliardy pocházely ze státního rozpočtu, větší část pak z Evropské unie. Fond očekává, že do konce roku vyplatí dotace ve výši 38 miliard korun, zhruba o tři miliardy více než loni.   Nejvýznamnější agrární platbou je jednotná platba na plochu známá pod zkratkou (SAPS). Její výše by letos měla meziročně vzrůst zhruba o deset procent, naopak o několik miliard méně než loni mají zemědělci dostat u národních doplňkových plateb.   Významným zdrojem dotací pro zemědělce představuje také Program rozvoje venkova (PRV), důležitá jsou také tržní opatření Společného evropského trhu, mezi něž patří například intervenční nákupy komodit.   "V procesu administrace dotací se snažíme co nejvíce snížit byrokratickou zátěž a tím celý tento proces pro žadatele zjednodušit, zefektivnit a urychlit," uvedl ředitel SZIF Oldřich Černoch.   Čeští zemědělci, stejně jako jejich kolegové z dalších zemí, které vstoupily do EU v roce 2004 a později, pobírají na dotacích z EU stále méně peněz než farmáři v původních členských státech. Úrovni dotací ve starých členských státech se mohou tuzemští farmáři přiblížit právě díky platbám z národních rozpočtů. Dotační rozdíly by měly zmizet, nebo se alespoň výrazně zmírnit až v roce 2014.   Dotace, zejména z evropských zdrojů, jsou v současnosti důležitým zdrojem příjmů tuzemských zemědělců. České zemědělství je zejména díky evropským dotacím od vstupu do unie ziskové.   mjr mha  