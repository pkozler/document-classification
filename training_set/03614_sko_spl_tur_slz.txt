 Napjaté rozpočty škol i rodin omezují školní výlety  Jihlava 8. května (ČTK) - Napjaté rozpočty škol i některých rodin omezují pořádání a rozsah tradičních školních výletů. Gymnazistům z Humpolce například umožnil letošní výlet až sponzorský dar jednoho z rodičů. Pokles zájmu pocítili i provozovatelé rekreačních zařízení, kde se pořádají školy v přírodě. V některých školách se však menší zájem neprojevil, zjistila ČTK.   "Ještě před měsícem jsem školní výlety kvůli ekonomické situaci letos poprvé zrušila a studenty čekala jen jednodenní pěší vycházka po okolí," řekla ředitelka gymnázia Aleše Hrdličky v Humpolci Hana Havelková.   Škola podle ní neměla peníze na cestovní náhrady pro učitele a suplování. Situaci však zachránil jeden z rodičů, jenž škole dal sponzorský dar. "Výlety proto budou, ale to není systémové řešení. Je možné, že za rok nebudeme moci uspořádat ani lyžařský kurz. Už teď se třetina studentů v každé třídě kvůli finančním potížím z kurzu omlouvá," dodala Havelková. U mladších studentů převládá zájem například o lanová centra, vyšší ročníky jezdí na poznávací výlety po celém Česku.   Žáci pátých a sedmých tříd ze ZŠ v Komenského ulici v Náměšti nad Oslavou jezdí pravidelně na školu v přírodě spojenou s lyžařským kurzem v Jeseníkách, druhé a třetí ročníky mají týdenní školu v přírodě v létě na Vysočině. "Rodiče až na výjimky nemají s úhradou problém, ale upozorňují, že na další akci ve školním roce už by neměli," řekl zástupce ředitelky Bohuslav Bařina.   Naopak podle Pavla Říhy, ředitele jihlavské ZŠ Březinova, se žádný pokles zájmu o školní výlety neprojevil ani v minulých letech. "Ojedinělé případy, kdy rodiče z ekonomických důvodů nepustili dítě na výlet, byly vždycky. Je to otázka priorit v konkrétní rodině," řekl Říha. Škola podle něj neorganizuje klasické školy v přírodě, ale různé kurzy a tematické akce s výjezdy.   Setrvávající napjatou ekonomickou situaci pociťují i provozovatelé rekreačních zařízení. Častým cílem pro školy v přírodě i pro školní výlety je například autokemp u Velkopařezitého rybníka poblíž Telče. "Proti loňsku máme letos hlášeno o čtvrtinu méně dětí, rodiče na to nemají," řekl jednatel provozující společnosti Eduard Jakwerth.   bjr snm  