 Aerolinky Delta chtějí koupit až 200 nových letadel  Atlanta 14. ledna (ČTK) - Americká letecká společnost Delta Air Lines Inc. plánuje obnovu flotily stárnoucích letadel používaných pro domácí trasy. Společnost oznámila, že uvažuje o koupi až 200 nových letadel s opcí na koupi dalších 200.   Delta již podle prohlášení požádala několik velkých výrobců letadel, aby ji předložili své nabídky na prodej 100 až 200 letadel s opcí na dalších 200. Dodávky by měly začít v roce 2013. Delta má zájem o malá, střední i velká letadla z kategorie úzkotrupých, to znamená s jednou uličkou pro cestující. Úzkotrupá letadla jsou většinou hlavní oporou flotily většiny aerolinek a jejich katalogová cena se pohybuje kolem 80 milionů USD (1,5 miliardy Kč).   Delta má ve své hlavní flotile přes 700 letadel. Nové stroje by měly nahradit hlavně starší modely DC-9-50, airbusy A320, které Delta získala v roce 2008 převzetím Nortwest Airlines, a boeingy 757-200.   Největšími výrobci komerčních letadel na světě jsou společnosti Airbus a Boeing, které jsou určitě schopné splnit všechny požadavky podobných objednávek. O zakázku však s nimi zřejmě budou tentokráte soutěžit i firmy z Číny a Brazílie, které plánují nové letouny splňující požadavky Delty, či kanadský Bombardier, napsaly agentury AP a Reuters.   irl mha  