 Nové přenosné herní zařízení od Sony půjde do prodeje koncem roku  --------------------    Ke zpravodajství: FOTO/aktuality   --------------------    Tokio 27. ledna (ČTK) - Japonská Sony představila nové přenosné herní zařízení, první s bezdrátovým připojením na mobilní sítě třetí generace. Podnik dnes uvedl, že přístroj půjde do prodeje před koncem roku. Sony se tak snaží uspět v konkurenci rivalů Nintendo a Apple.   Přístroj s krycím jménem NGP z anglických slov příští generace přenosných zařízení bude mít dotekový displej s úhlopříčkou 12,7 centimetru. Zařízení má i senzor pohybu. Podle analytiků bude rozhodující cena přístroje, Sony ji ale odmítla uvést.   Protože mobil iPhone od Apple připravuje výrobce kapesních herních zařízení o část trhu, Sony i Nintendo hledají cesty, jak se prosadit. Sony představila NGP ve stejný den jako Nintendo výsledky hospodaření.   Nintendo se příští měsíc chystá uvést na trh konzolu DS rozšířenou o trojrozměrný obraz. 3DS se bude prodávat za 25.000 jenů (5320 Kč) a podle analytiků bude pro Sony příznivé, pokud bude cena jejího přístroje nižší.   Ukázka NGP oživí na finančním trhu spekulace, že Sony pracuje na vývoji svého chytrého telefonu s možnostmi herní konzoly. Do konce letošního roku se také chystá zpřístupnit hry pro PlayStation přenosným zařízením s operačním systémem Android od Googlu.   Provozní zisk Nintenda za říjen až prosinec klesl o 46 procent na 104,6 miliardy jenů. Analytici přitom očekávali výsledek vyšší, napsala agentura Reuters.   pok mha  