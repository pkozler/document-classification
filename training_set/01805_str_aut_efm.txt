 Výrobce kol Ronal Jičín se po ztrátě vrátil do zisku 338 mil. Kč  Jičín 30. ledna (ČTK) - Výrobce litých automobilových kol Ronal CR z Jičína v uplynulém hospodářském roce dosáhl zisku 338 milionů korun po předchozí ztrátě 517 milionů korun. Výkony firmě klesly o osm procent na 3,6 miliardy korun. Výsledky se týkají účetního roku od dubna 2009 do konce března 2010. Vyplývá to z účetní závěrky, kterou firma založila do Sbírky listin hradeckého krajského soudu.   Společnost upozornila, že loňské výsledky nejsou s předchozím obdobím plně srovnatelné. Firma totiž v listopadu 2009 vydělila produkci sprchových koutů do samostatné společnosti SanSwiss. Tržby závodu na sprchové kouty s asi 120 zaměstnanci za rok 2009 činily 460 milionů korun.   Hliníkové disky vyrábí Ronal CR v Jičíně od roku 1994, v továrně v Pardubicích se výroba rozběhla v roce 2006. Závod na sprchové kouty společnost v Jičíně postavila v roce 2001.   Automobilová kola podnik dodává například automobilkám Audi, BMW, Ford, Honda, Mercedes, Nissan, Opel, Peugeot, Renault, Seat, Škoda, Toyota a Volkswagen. Přes 90 procent výnosů firmy pochází z exportu. Podnik v minulém účetním období v průměru zaměstnával 958 lidí, což bylo meziročně o 297 osob méně.   Majetkově je Ronal CR součástí skupiny Ronal se sídlem ve Švýcarsku. Mimo Česko má skupina Ronal závody například v Německu, Španělsku, Portugalsku, Polsku a Mexiku.   ry dp    