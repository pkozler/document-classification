 Sazka loni zvýšila čistý zisk o 12 procent na 1,4 miliardy Kč  Praha 12. ledna (ČTK) - Největší loterijní firma v tuzemsku Sazka vytvořila v roce 2010 podle předběžných výsledků čistý zisk 1,4 miliardy Kč, což je meziroční nárůst o 12 procent. ČTK o tom dnes informoval mluvčí Sazky Zdeněk Zikmund. Firma se nyní potýká s dluhy, o situaci v Sazce bude dnes jednat výkonný výbor Českého svazu tělesné výchovy (ČSTV), který je největším akcionářem společnosti.   Tržby Sazky ze sázkové a loterijní činnosti dosáhly v loňském roce 7,3 miliardy Kč a meziročně se snížily, což bylo podle Zikmunda způsobeno především vysokou frekvencí vybírání jackpotů v číselné loterii Sportka. Ve vyšším zisku se naopak promítly rostoucí tržby v posledním čtvrtletí, nižší náklady a dopady vývoje kurzu koruny a eura na přecenění emise dluhopisů, dodal.   Sazka podle některých informací dluží již celkem 1,5 miliardy korun podnikateli Radovanovi Vítkovi, který před časem uvedl, že pokud Sazka nesplatí dluhy do 17. ledna, podá na ni insolvenční návrh.   Právě dnešní výkonný výbor ČSTV by měl nastínit východiska z krize. Výkonný výbor se bude zabývat třemi nabídkami - od Penty, holdingu Synot a firmy E invest Martina Ulčáka.   Také Vítek připravuje plán restrukturalizace a fungování firmy. Vyjádřil ochotu navrhnout způsob oddlužení Sazky a vyrovnání všech jejích závazků i nový způsob financování českého sportu.   Konkurent v loterijním byznysu Synot Holding nabízí prý pět miliard Kč za získání podílu 66 procent v Sazce. Zbylých 34 procent by měli v držení nynější akcionáři a navíc by ročně po dobu pěti let dostávali 250 milionů Kč.   Nabídka společnosti E invest Martina Ulčáka má spočívat v půjčce takové částky, kolik Sazka bude potřebovat. Nepožaduje za to žádný podíl v Sazce. Na oplátku pouze dostane domluvený podíl ze zisku rozdělovaného na valných hromadách v následujících 10 až 15 letech. Akcionářům nabídne ročně vyplácet minimálně 200 milionů Kč. To je o 70 milionů více, než nabízí Sazce skupina Penta, která vlastní konkurenční společnost Fortuna. Penta žádá v Sazce stoprocentní podíl.   Sazka čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů. Podle Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek.   V roce 2010 uvedla Sazka na trh několik nových produktů, včetně SuperJackpotu číselné loterie Sportka nebo takzvaných live sázek. Rozšířila také portfolio neloterijních služeb, mimo jiné o platby složenek České pojišťovny.   Akcionáři Sazky jsou občanská sdružení, působící v tělovýchově a sportu. Sazka provozuje číselné a okamžité loterie, kurzové a sportovní sázky, rychloobrátkové hry a centrální loterní systém s interaktivními videoloterijními terminály. Dále nabízí například dobíjení kreditů pro mobilní telefony, prodej vstupenek na sportovní či kulturní události, platby složenek, faktur a pojištění nebo platby služeb a zboží objednaného prostřednictvím internetu.   fd dvd  