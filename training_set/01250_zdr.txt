 Počet obětí cholery na Haiti asi už přesáhl 3500  Port-au-Prince 5. ledna (ČTK) - Počet obětí cholery na Haiti soustavně rostě a nejspíš už dosáhl hranice 3500. K 29. prosinci bylo zaznamenáno 3481 úmrtí. Od propuknutí epidemie před deseti týdny se nakazilo 157.300 lidí, informovalo v úterý podle agentury DPA haitské ministerstvo zdravotnictví.   Na Haiti každý den v průměru zemře nejméně 22 lidí. Je to sice méně než v předchozích týdnech, kdy na infekci umíralo až 60 osob denně, ale experti varují, že skutečný počet mrtvých i nemocných je mnohem vyšší než se oficiálně uvádí.   Experti mezinárodních organizací počítají s tím, že v následujících dvanácti měsících se může nakazit až 400.000 obyvatel tohoto více než osmimilionového státu.   Současná epidemie je první, která ostrovní stát za více než 100 let zasáhla. Nedaří se ji prý zastavit i proto, že řada obyvatel Haiti neví, jak se v případě nákazy zachovat a lékařskou pomoc vyhledá, až když je příliš pozdě.   Zárodky cholery se šíří především potravinami a vodními zdroji znečištěnými lidskými výkaly. Po krátké inkubační době se u nakaženého objeví průjem a zvracení, jež mohou vést k dehydrataci a v případě neléčení i ke smrti. Pokud je však zajištěna včasná lékařská péče, je cholera poměrně snadno léčitelná. Nemoci lze čelit například podáváním roztoku neznečištěné vody, cukru a soli.   zdp      