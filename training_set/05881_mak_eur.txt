 Ekonomové: Eurozóna do pololetí poroste o 0,3 procenta  Paříž 7. ledna (ČTK) - Hrubý domácí produkt eurozóny se v prvním čtvrtletí zvýší o 0,3 procenta a stejným tempem poroste i ve čtvrtletí druhém. Vyplývá to z prognózy německého ekonomického institutu Ifo a francouzského statistického úřadu Insee. V posledním loňském čtvrtletí podle nich ekonomika eurozóny vzrostla o 0,4 procenta.   Společná prognóza dvou zmíněných institucí je mírně optimističtější než jejich poslední prognóza z loňského října. V ní úřady uváděly, že růst v závěru roku 2010 bude činit 0,3 procenta a v prvním čtvrtletí tohoto roku 0,2 procenta. Na druhé čtvrtletí tehdy žádný odhad nebyl.   Instituty ale nechaly beze změn odhad růstu HDP eurozóny za loňský rok. Ekonomika 16 zemí eura podle nich vzrostla o 1,7 procenta. Odhad růstu HDP na letošní rok zatím instituty pro sedmnáctičlenný blok nemají. Eurozóna se od letošního ledna rozšířila o Estonsko.   spr vju  