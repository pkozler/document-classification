 Aero Vodochody vyrobilo již 300 vrtulníků S-76  --------------------    Ke zpravodajství: FOTO/aktuality   --------------------    Odolena Voda (Praha - východ) 3. května (ČTK) - Brány společnosti Aero Vodochody opustil jubilejní 300. vrtulník typu S-76 vyrobený pro americkou společnost Sikorsky Aircraft Corp. Společnost vyrábí kompletní vrtulník připravený k instalaci dynamických částí pro amerického zákazníka od roku 2000, sdělila firma ČTK v tiskové zprávě.   S-76 je civilním vrtulníkem nižší střední třídy, do šesti tun vzletové hmotnosti. Byl certifikován v roce 1976 a od té doby prošel mnoha konstrukčními úpravami. V závislosti na konfiguraci pojme až 12 cestujících. Od roku 2010 vyrábí společnost nový model D, který nahradil předchozí C++. Hlavními změnami je kokpit nové generace, včetně autopilota dodávaného firmou Thales.   Nový model vrtulníku má také vyšší provozní výkony díky instalaci nových výkonnějších motorů PW210S firmy Pratt &amp; Whitney. Aeru Vodochody se podařilo snížit hladinu hluku v kabině, to zajišťuje nový hlavní rotor s duální rychlostí a aktivním systémem řízení vibrací, tichý zadní rotor a převodovka. Vrtulník může vzlétnout v námraze, dovolují to celokompozitové rotorové listy hlavního rotoru s odledovacím povlakem.   Vrtulník S-76 létá ve 37 zemích světa, zejména na severoamerickém kontinentu a v Asii. Nejčastěji tento typ vrtulníku využívají provozovatelé, kteří zajišťují přepravu zaměstnanců těžařských společností na ropné plošiny. Často slouží pro záchranné a vyhledávací služby. V luxusním provedení interiéru jej vyhledává i VIP klientelou pro soukromé či firemní účely.   Aero Vodochody je největším výrobcem letecké techniky v Česku. Funguje už od roku 1919 a zaměstnává kolem 1200 lidí. Zaměřuje se především na spolupráci s předními leteckými výrobci v rámci mezinárodních kooperačních projektů. Předloni firmě klesl zisk na 279 milionů korun z 401,6 milionu Kč z roku 2008, tržby se snížily na 2,9 miliardy korun ze 4,2 miliardy Kč o rok dřív.   zik jpt  