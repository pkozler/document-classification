 Náklady pojištění dluhopisů zemí západní Evropy stouply na rekord  Londýn 7. ledna (ČTK) - Náklady pojištění státních dluhopisů zemí západní Evropy před insolvencí dnes vzrostly na rekordní maxima. Ceny úvěrových swapů CDS rostly na maxima u belgických obligací a k blízkosti rekordů se dostaly u dluhopisů Španělska, Portugalska a Itálie.   Index CDS pro západní Evropu Markit iTraxx SovX vzrostl o 0,06 bodu na rekordních 2,18 procentního bodu. Na trhu přetrvávají obavy z dluhových problémů dalších periferních zemí eurozóny po jarní krizi Řecka a listopadové krizi Irska.   Analytici předpovídají, že v prvních měsících roku zažije evropský trh dluhopisů další vlnu krize, protože země jako Portugalsko a Španělsko budou potřebovat rozsáhlé nové úvěry ke splacení dluhopisů s končící splatností. Úroky z jejich dluhopisů rostou, což zvyšuje pravděpodobnost, že některé země budou muset požádat o finanční pomoc stejně jako loni Řecko a Irsko.   Cena CDS na belgické dluhopisy vzrostla o 0,16 bodu na nový rekord 2,55 procentního bodu. Znamená to, že ochrana belgického vládního dluhu před insolvencí v nominální hodnotě deseti milionů eur stojí 255.000 eur. Obavy u Belgie vzbuzují zejména klesající vyhlídky na sestavení nové vlády.   Pětileté CDS na portugalské dluhopisy zdražily o 0,15 bodu na 5,40 bodu a k listopadovém rekordu se přiblížily i CDS španělských a italských dluhopisů. Investoři jsou nervózní ze série nadcházejících dluhopisových aukcí v těchto zemích.   hp dvd  