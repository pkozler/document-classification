 Automobilový průmysl se zotavuje z krize, oslaví 125. výročí  Praha 27. ledna (ČTK) - Automobilový průmysl, který o víkendu oslaví 125. výročí zrodu automobilu, se nyní zotavuje z útlumu způsobeného světovou finanční a hospodářskou krizí. Výrobci automobilů těží zejména z oživení poptávky ve Spojených státech a silného růstu prodeje v rozvíjejících se zemích, jako jsou Čína a Indie.   Krize přinesla automobilovému průmyslu řadu změn. Posílila například tlak na spolupráci automobilek a přispěla k bankrotu amerických společností General Motors a Chrysler. GM po opuštění bankrotového režimu prodala některé značky a přeměnila se v menší podnik, který má pružněji reagovat na požadavky zákazníků. Chrysler zase vytvořil alianci s italským výrobcem automobilů Fiat.   Prodej nových osobních a nákladních automobilů ve Spojených státech loni stoupl o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. Letos by měl prodej v USA podle výzkumné společnosti J.D. Power stoupnout na téměř 13 milionů vozů. Podle analytiků však potrvá ještě několik let, než se prodej vrátí na úroveň 17 milionů vozů, které bylo dosaženo v roce 2005.   Prodej osobních aut v Číně, která předloni díky silnému růstu prodeje vystřídala USA na pozici největšího automobilového trhu světa, v loňském roce vzrostl téměř o třetinu na rekordních 13,8 milionu vozů. V Indii se prodej zvýšil o rekordních 31 procent na 1,9 milionu vozů.   V Evropské unii se nicméně prodej osobních aut loni snížil o 5,5 procenta na 13,36 milionu, a to zejména kvůli ukončování či omezování programů šrotovného v některých členských zemích.   Generální ředitel francouzské automobilky Renault a jejího japonského partnera Nissan Motor Carlos Ghosn na podzim předpověděl, že celosvětová poptávka po automobilech by mohla v letošním roce stoupnout o tři až čtyři procenta navzdory poklesu v Evropě.   Z oživení poptávky po automobilech těží i český průmysl. Výroba osobních automobilů v České republice se v loňském roce zvýšila o 9,5 procenta na 1,072 milionu vozidel. Poprvé tak překročila milionovou hranici. Prodej nových osobních aut v Česku loni stoupl o 4,7 procenta na 169.236 vozů.   Výroba aut v Česku roste nepřetržitě od roku 2003. Milionovou hranici v počtu vyrobených aut podle odhadu mezinárodní organizace výrobců automobilů OICA loni překročilo 14 zemí. Růst výroby osobních automobilů měl pozitivní dopad i na výrobce dílů a příslušenství vozidel.   V sobotu uplyne 125 let od chvíle, kdy na německý patentový úřad dorazila žádost o registraci tříkolky s benzínovým motorem. Jejím autorem byl konstruktér Carl Benz, který svým vynálezem položil základ jedněmi velebené, jinými proklínané éry automobilismu. Ačkoliv se dnešním autům na první pohled příliš nepodobala, bývá Benzova tříkolka považována za historicky první automobil.   O sestrojení samohybu poháněného spalovacím motorem se už před Benzem pokoušela řada jiných konstruktérů. Jejich více či méně zdařilé výtvory však pokaždé vycházely z klasického kočáru, na nějž byla "naroubována" pohonná jednotka. Benz naproti tomu svůj "Patentwagen" od počátku navrhoval jako zcela nový a svébytný dopravní prostředek.   pmh vju    