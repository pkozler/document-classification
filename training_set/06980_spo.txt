 Bauer klesl v Tour de Ski po klasické patnáctce na 13. místo  Celkově jsme aktualizovali po závodu mužů.   --------------------    Oberhof (Německo) 1. ledna (ČTK) - Běžec na lyžích Lukáš Bauer obsadil třinácté místo v druhém dílu Tour de Ski a klesl o čtyři místa oproti pátečnímu prologu. Do vedení se dostal vítěz dnešního závodu na 15 km klasicky Dario Cologna ze Švýcarska, na nějž Bauer v cíli ztratil 13,2 sekundy.   Obhájce celkového prvenství v Tour Bauer sice vyrazil do závodu s handicapovým startem s více než dvacetisekundovým odstupem za pátečním vítězem Marcusem Hellnerem ze Švédska, ještě před polovinou trati se však pole závodníků sjelo. Rozhodovalo se tak v závěrečných stovkách metrů, v nichž měl nejvíce sil olympijský vítěz z volné patnáctky Cologna.   Čtyřiadvacetiletý Švýcar porazil během soupaž v dlouhé cílové rovince o půl sekundy Kanaďana Devona Kershowa, další tři desetiny zpět byl Rus Alexandr Legkov. Bauer ztratil 13,2 sekundy a vzhledem k patnáctisekundové bonifikaci pro vítěze má před nedělním sprintem v Oberstdorfu odstup 28,2 sekundy.   Do bodované třicítky se vešel ještě 24. Martin Jakš. Martin Koukal doběhl na 35. místě, Dušan Kožíšek byl osmašedesátý. Zhruba v polovině závodu odstoupil kvůli nemoci vítěz premiérového ročníku Tour 2007 Tobias Angerer z Německa.   Mezi ženami ovládla obhájkyně prvenství Justyna Kowalczyková z Polska po pátečním prologu i klasickou desítku. Sedmadvacetiletá běžkyně na lyžích dojela do cíle s náskokem 27,5 sekundy před druhou Kristou Lähteenmäkiovou z Finska a díky bonusu zvýšila po druhé etapě své průběžné vedení na 32,5 sekundy.   Z dvojice českých reprezentantek se dařilo lépe Evě Nývltové, jež obsadila 23. místo a poprvé v sezoně bodovala. Ivana Janečková je devětačtyřicátá.   okr gi  