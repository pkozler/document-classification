 Egyptský generál kvůli krizi prý předčasně opustí rozhovory v USA  --------------------    Ke zpravodajství: FOTO/aktuality   Aktualizovali jsme o pravděpodobný návrat egyptského generálporučíka z USA v odstavcích 1 a 2. Doplnili jsme také prohlášení USA o přehodnocení finanční pomoci Egyptu ve 3. odstavci.   --------------------    Washington 28. ledna (ČTK) - Delegace vysokých činitelů egyptské armády je od středy ve Washingtonu, kde se účastní dříve plánovaných týdenních rozhovorů. Podle původních informací měly rozhovory pokračovat, agentura Reuters dnes večer ale napsala, že jeden z nejvýše postavených představitelů egyptského vojska se pravděpodobně vrátí předčasně do Egypta, kde kvůli napjaté situaci prezident Husní Mubarak vyslal do ulic armádu.   "Stále je ve Spojených státech. Myslím, že se dnes chce vrátit," řekl americký generál James Cartwright na adresu náčelníka štábu egyptské armády, generálporučíka Samího Anana. Předtím přitom mluvčí Pentagonu plukovník Dave Lapan uvedl, že rozhovory budou pravděpodobně pokračovat podle plánu.   Egypt je blízkým vojenským spojencem USA, které mu každoročně přispívají 1,3 miliardy dolarů (23,3 miliardy korun) na vojenské účely a dalšími stovkami milionů dolarů na ekonomickou pomoc. Spojené státy ale dnes uvedly, že jsou připraveny finanční pomoc Egyptu přehodnotit s ohledem na vývoj v zemi během příštích dnů.   Egyptská armáda, která je se 468.000 vojáky desátou největší na světě, je od roku 1952, kdy svrhla monarchii, jedním z rozhodujících mocenských hráčů v zemi. Všichni čtyři prezidenti od konce monarchie vyšli z jejích řad.   mtw ank  