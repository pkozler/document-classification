 VZP chce letos propustit 150 z celkem 4500 zaměstnanců  Praha 13. ledna (ČTK) - Největší zdravotní pojišťovna v zemi - Všeobecná zdravotní pojišťovna (VZP) - letos plánuje snížit počet zaměstnanců o 150 lidí, v centrále začne propouštění hned v prvním čtvrtletí. Podle mluvčího Jiřího Roda bude muset ústředí opustit deset procent pracovníků. Celkově zaměstnává pojišťovna zhruba 4,5 tisíce zaměstnanců.   "Krajské pobočky VZP omezují počty svých pracovníků již třetím rokem. Celkově opustí pojišťovnu v letech 2009 až 2013 cca 670 zaměstnanců," sdělil Rod ČTK. Letošní vlna výpovědí má přispět k zefektivnění provozu ústředí, řídit se bude výsledky personálního auditu. Odráží ale také celkový stav české ekonomiky, který má přímý vliv na chod pojišťovny v příjmové i výdajové oblasti.   Podle zprávy o hospodaření zdravotních pojišťoven, kterou nedávno projednala sněmovna, zdravotní pojišťovny předloni skončily v minusu asi 6,5 miliardy korun. Zatímco příjmy pojišťoven se ve srovnání s rokem 2008 zvýšily velmi mírně, výdaje vzrostly o devět procent. Loni se deficit dále prohluboval.   VZP je s více než 6,2 milionu klientů největší zdravotní pojišťovnou v Česku, existuje od roku 1992. Strategickým cílem pojišťovny je snížit počet zaměstnanců tak, aby na jednoho připadlo 1700 pojištěnců. Nyní poměr činí zhruba 1400 pojištěnců na jednoho zaměstnance.   Proces snižování počtu pracovníků VZP je podle mluvčího v souladu s vnitřními předpisy, kolektivní smlouvou a zákoníkem práce. Dotkne se nejen řadových zaměstnanců, ale i vedoucích pracovníků a odpovídá dlouhodobé strategii VZP do roku 2013. Celý harmonogram a plán personálních změn je průběžně projednáván s odborovou organizací.   rem rot    