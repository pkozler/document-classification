 Premiéra hudební komedie v Peřině je odložena na 16. června  --------------------    Ke zpravodajství: FOTO ve Fotobance  ID foto: P201007050476801, F201005200227801   --------------------    Praha 13. ledna (ČTK) - Tvůrci rodinné hudební komedie v Peřině v čele s režisérem Antonínem Františkem Brabcem posunuli její premiéru z 3. března na 16. června. ČTK to oznámila mluvčí projektu Veronika Machková.   Důvodem odložené premiéry je prodloužení postprodukčních prací náročného projektu, který režisér natočil ve 3D technologii. Obsadil do něj například Lucii Bílou, Karla Rodena, Bolka Polívku, Elišku Balzerovou, Ninu Divíškovou, Arnošta Goldflama, Jiřího Mádla a Annu Stropnickou. V dětských rolích se objeví Amelie Pokorná a Matěj Převrátil.   Premiérové uvedení mají doprovodit singly a videoklipy, CD s písněmi i stejnojmenná kniha. Na soundtracku zazpívá Kromě Bílé několik skupin a zpěváků, například Kabát, Dara Rolins, Kryštof Michal a Helena Zeťová.   Magický svět dobrých i zlých snů, který se ukrývá přímo v peřinách, natáčel Brabec vloni od května do července v exteriérech jihočeského Písku. Příběh scenáristy Miroslava Adamce je jednoduchý. Na malebném náměstí stojí proti sobě dva domy. V jednom je čistírna peří, ve druhém má kabinet vykladačka snů Hilda. Mezi nimi vládne nepřátelství; dědeček z čistírny totiž nedávno objevil skrytý svět snů v peřinách a umí z nich ty zlé sny odfiltrovat.   Vykladačka snů je proto bez práce, protože všem v okolí se zdají pěkné sny a s těmi se pro radu nechodí. A kdyby se něco ošklivého do spaní přece dostalo, stačí si dát peřinu vyčistit. Zlé sny končí zamčené ve sklepení pod čistírnou. Ale jednoho dne děda záhadně zmizí. Rodinu z čistírny pak čeká dobrodružství, o kterém se nikomu ani nezdálo. Boj vyvrcholí v magickém polštářovém světě přímo v peřinách.   Více informací o tomto snímku získají zájemci na internetové adrese  www.vperine.cz .   bor dr  