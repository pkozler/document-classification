 Roční plat šéfa Applu zůstal jeden dolar, pomohly mu ale akcie  New York 7. ledna (ČTK) - Roční plat šéfa americké technologické společnosti Apple zůstal v loňském fiskálním roce na jednom dolaru (asi 19 Kč), tak jako v předchozích letech. Steve Jobs (55) ale vydělal na růstu akcií, kterých ve svém podniku drží asi 5,5 milionu. Jejich kurz za loňský rok vzrostl asi o 60 procent.   Apple v materiálech pro americkou burzovní komisi (SEC) uvedl, že Jobs k platu nedostal žádné prémie ani jiné pobídky. Firma mu ale proplatila cestovné v objemu 248.000 dolarů (asi 4,7 milionu Kč), což jsou především náklady na provoz jeho soukromého tryskáče Gulfstream V. Ten mu firma dala v roce 1999 místo prémií.   Úhrada výdajů na cestovné byla za uplynulý rok výrazně vyšší než o rok dříve, kdy Jobs dostal proplacené náklady v objemu 4000 dolarů (asi 76.000 Kč). Jobs byl ale v předchozím roce dlouhodobě nemocný a půl roku nechodil do práce.   Akcie Applu se nyní prodávají za více než 330 dolarů. Vynásobením jejich kurzu počtem akcií, které Jobs vlastní, vychází částka přes 1,8 miliardy dolarů (více než 34 miliard Kč). Akcie zpevňují hlavně díky pokračujícímu úspěchu firmy při uvádění nových výrobků na trh. Vysoké oblibě se těší tablet iPad a hlavně mobilní telefon iPhone.   Apple ve fiskálním roce 2010 zvýšil čistý zisk zhruba o 70 procent na 14 miliard dolarů (přes 265 miliard Kč). Tržby se zvýšily asi o 52 procent na 65,2 miliardy USD (zhruba 1,2 bilionu Kč).   Jobs stál u zrodu Applu, firmu ale kvůli sporům v 80. letech opustil. O 12 let později, v roce 1997, se do ní vrátil a od té doby ji vede. Vrátil se do ní v době, kdy byla v krizi a mnozí jí předpovídali zánik. Jobs ji ale v dalších letech postavil na nohy a loni tržní hodnota Applu převýšila tržní hodnotu svého úhlavního rivala, společnosti Microsoft.   spr vju  