 Na sedmi místech Plzeňského kraje je na řekách třetí stupeň  --------------------    Ke zpravodajství: FOTO/aktuality; VIDEO; AUDIO   Zprávu jsme aktualizovali a doplnili o nové informace z Plas a Stříbra v 1. až 4. odstavci a o další podrobnosti v celém textu.   --------------------    Plzeň 14. ledna (ČTK) - Na sedmi místech Plzeňského kraje jsou na řekách třetí povodňové stupně. Hladiny některých toků pomalu klesají nebo na horních částech stagnují, na dolních tocích stále ještě voda stoupá. Stoupající vody se nyní bojí asi nejvíce v Plasech na severním Plzeňsku. Po Střele tam má přijít voda, která přetéká přes přeliv Žlutické přehrady, kde je třetí povodňový stupeň. Hasiči měli dnes v souvislosti s počasím desítky výjezdů. Monitorovali situaci, například v Nýřanech čerpali vodu z ulice, zahrad a sklepa, v Plzni odstraňovali lávky přes potok nebo odvezli auto z garáže a vyvedli jednu osobu, řekli ČTK hasiči, vodohospodáři a zástupci radnic. Plzeňský kraj vyhlásil stav pohotovosti.   V Plasech je nyní na Střele třetí povodňový stupeň a řeka stále stoupá, Aktuálně je na zhruba 239 centimetrech, podle prognóz by mohla stoupnout ještě o dalších 20 až 30 centimetrů. "Máme předpovědi, že průtoky by kolem 3:00 v noci mohly dosáhnout až 120 metrů krychlových za sekundu. To výrazně přesahuje největší množství vody, která kdy přes Plasy tekla," řekl ČTK po 20:15 tajemník Josef Domabyl.   Pracovníci radnice se podle něj rozjedou do ohrožených oblastí a budou varovat lidi. Přímo v Plasech by řeka neměla ohrozit žádný dům ani zdejší klášter, v nedaleké obci Nebřeziny by ale voda mohla zasáhnout asi dva domy. Pokud hladina ještě víc stoupne, zřejmě se voda dostane i do některých chat u přehrady nad městem, odhadl Domabyl.      S obavami očekávají vývoj situace i ve Stříbře na Tachovsku. Na třetím povodňovém stupni tu jsou obě řeky - Mže i do ní se vlévající Úhlavka. Řeky se prozatím podle starosty Bohuslava Červeného dál nezvedají. Místy se rozlily už během dne. Pokud by stouply u soutoku, muselo by město evakuovat až tři domky. "Bojíme se ale, co se stane, jestli se naplní hracholuská přehrada. Máme obavy, aby se k nám nedostala zpětná vlna z přehrady," doplnil starosta.   Podle odpoledního prohlášení povodňové komise kraje je nejzávažnější situace právě na toku Mže. "Povodňová vlna na přítoku na hracholuskou přehradu bude kulminovat kolem dnešní půlnoci, kdy dojde k výraznému odtoku z tohoto vodního díla," uvedla krajská mluvčí Petra Jarošová. Vodohospodáři totiž podle dispečera Povodí Vltavy Karla Zelenky očekávají, že přehrada Hracholusky se v noci naplní až k šachtovému a bočnímu přelivu a nebude možné už nijak regulovat odtok, takže po Mži pak půjde vlna vody.   Pod přehradou proto mohou být podle kraje ohroženy chatové oblasti Buben a Dobronice, obytné domy v Bdeněvsi a zahrady v Touškově, Kozolupech, Malesicích, Křimicích, v oblasti levého břehu Mže v Radčicích a v zahrádkářské kolonii v Plzni Skvrňanech. Očekává se zaplavení i některých silnic, například silnice druhé třídy v Bdeněvsi.   Podle mluvčí hasičů Aleny Marešové vyjížděly dnes jednotky v kraji k desítkám zásahů, další desítky byly i ve čtvrtek před půlnocí. Nejvíce práce měli hasiči na Tachovsku a severním Plzeňsku. "Na většině míst čerpali zatopené sklepy nebo laguny, které se vytvořily na silnicích, další neméně důležitou činností bylo budování protipovodňových hrází z pytlů s pískem, v jednom případě museli hasiči odstranit dvě lávky vedoucí přes potok v plzeňské části Skvrňany," popsala mluvčí. Hrozilo, že lávky proud utrhne a ony ho zablokují. V Plzni - Koterově hasiči odvezli auto z garáže a evakuovali jednu ženu.   Na třetí povodňový stupeň - ohrožení - stoupla po srážkách a tání sněhu hladina Radbuza ve Staňkově, Mže v Kočově a ve Stříbře, Úhlavka ve Stříbře, Úterský potok v Trpístech, Kosovský potok a Střela v Plasech. Na dalších místech jsou na řekách druhé a první stupně, bez povodňových stupňů je v kraji jen malá část sledovaných říčních profilů.   Zatím na druhém stupni je v Plzni na Bílé Hoře Berounka, do níž se postupně vlévají všechny řeky. Hladina tu za posledních 24 hodin stoupla o desítky centimetrů, momentálně je na výšce 404 centimetrů, stále stoupá. Hranice pro dosažení třetího stupně je na 450 centimetrech. Roční průměr je 150 centimetrů. Podle Zelenky by měla Mže dosáhnout zřejmě úrovně dvacetileté vody, Berounka zhruba pětileté.   Lada Pešková jpt  