 Muž na Břeclavsku zabil nožem psa, který napadl jeho syny  --------------------    Ke zpravodajství: AUDIO   --------------------    Pavlov (Břeclavsko) 24. ledna (ČTK) - Kapesním nožem zabil rozzuřeného rotvajlera v neděli při procházce Pavlovskými vrchy na Břeclavsku muž, jehož dva syny pes napadl. Zvíře krátce před tím uteklo svému chovateli. Vrhlo se na čtyřletého chlapce. Jeho jedenáctiletý bratr se mu pokoušel pomoci. Když muž nemohl psa od hocha odtrhnout, usmrtil jej, řekla dnes ČTK mluvčí policie Kamila Haraštová. Dítě utrpělo lehké zranění.   "Dítě mělo na sobě vzhledem k chladnému počasí teplé oblečení, což zmírnilo následky napadení. Přesto je v péči lékařů jedné z brněnských nemocnic," doplnila mluvčí.   Napadení se stalo v okamžiku, kdy otec s chlapci přicházel do Pavlova po stezce od nedalekého hradu. Muž vyvázl bez zranění.   Policisté na místě zajistili tělo psa a předali ho veterinární správě v Olomouci, kde bude zkoumáno s ohledem na to, zda zvíře nepřenášelo infekce. Majitel psa podle policie porušil svoji povinnost a zvíře si dobře nezajistil. Dopustil se tak přečinu ublížení na zdraví z nedbalosti, dodala mluvčí.   Vladimír Klepáč snm  