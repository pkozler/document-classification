 SZPI zakázala prodej kandovaných hrušek z Číny  Brno 26. května (ČTK) - Státní zemědělská a potravinářská inspekce (SZPI) zakázala prodej kandovaných hrušek, které z Číny dovezla česká společnost K-Servis Praha. Kontrolovaná šarže výrobku čtyřnásobně překračovala limit pro obsah oxidu siřičitého. ČTK o tom dnes informoval Michal Spáčil z tiskového střediska SZPI.   Vedle kontrolované šarže s minimální trvanlivostí k 1. říjnu 2011 prodala firma další množství výrobku i bez fakturace. Inspektoři nedoporučují konzumaci ani ostatních šarží tohoto výrobku.   Kandované hrušky bývají běžně ošetřeny jemným postříkáním roztokem oxidu siřičitého, kterému se říká mlžení. Při tomto procesu však výrobce nesmí překročit maximální přípustné množstevní limity pro tuto látku. "V nadměrné koncentraci totiž může představovat zdravotní riziko," dodal Spáčil.   SZPI informace o výrobku předala do Systému rychlého varování pro potraviny a krmiva (RASFF), který na problém upozorňuje i ostatní členské státy Evropské unie.   lab snm  