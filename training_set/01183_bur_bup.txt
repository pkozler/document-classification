 Evropská měna zahájila rok posílením vůči dolaru i jenu  Londýn 3. ledna (ČTK) - Evropská měna zahájila rok růstem vůči dolaru i japonskému jenu. Euro podpořil zisk akcií v USA, který zvýšil zájem o rizikovější investice. Analytici se však domnívají, že zpevňování eura bude pouze dočasné kvůli obavám z dluhové krize v eurozóně. Objem obchodování byl nízký.   Kolem 18:40 SEČ euro vůči dolaru stouplo o 0,16 procenta na 1,3369 USD a k jenu vzrostlo o 0,6 procenta na 109,04 JPY. Dolar vůči jenu posílil o 0,43 procenta na 81,54 JPY.   Eurem se od 1. ledna platí již v 17 zemích Evropy. Novým členem eurozóny se stalo Estonsko.   Většina analytiků se však domnívá, že euro bude nejméně v prvním čtvrtletí pokračovat v poklesu vůči dolaru. Loni evropská měna klesla k dolaru o 6,5 procenta a zaznamenala nejvyšší ztráty od roku 2005. Důvodem byla dluhová krize Řecka a Irska a obavy z jejího šíření i do dalších zemí. Investoři se obávají hlavně o situaci ve Španělsku, Portugalsku a Itálii.   Trhy se nyní soustřeďují na páteční zprávu o vývoji nezaměstnanosti v USA za uplynulý měsíc. Dalším důležitým momentem pro devizový trh bude páteční slyšení šéfa centrální banky USA (Fed) Bena Bernankeho v Kongresu, napsala agentura Reuters.   irl dvd  