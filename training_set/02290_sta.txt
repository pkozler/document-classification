 Stavební výroba v ČR letos zřejmě klesne o více než tři procenta  --------------------    Ke zpravodajství: GRAFIKA   --------------------     Praha 30. ledna (ČTK) - Stavební výroba v České republice se v roce 2011 pravděpodobně sníží o 3,2 procenta. Větší pokles už čeká asi jen Portugalsko, Irsko a Španělsko. Vyplývá to z nejnovějšího odhadu evropského odborného sdružení Euroconstruct, který ČTK poskytla jeho členská firma ÚRS Praha. Pokles odvětví za loňský rok činil podle odhadu deset procent.   V hospodářské krizi vykázala ve sledovaných evropských zemích podle odborníků nejstabilnější výsledky výstavba inženýrských staveb, jako jsou například silnice a železnice. Úsporná vládní opatření to ale můžou změnit, což se týká i Česka. "Potencionální hrozba veřejných výdajových škrtů negativně ovlivní infrastrukturu v České republice, Španělsku a Velké Británii," stojí ve zprávě Euroconstructu.   Pro rok 2012 zhoršil Euroconstruct v případě Česka předpověď růstu odvětví na 0,2 procenta. V polovině loňského roku činil odhad růstu tuzemského stavebnictví 2,1 procenta.     Stavaře trápí dlouhodobě hlavně nedostatek zakázek, situace se ale mírně lepší. Z lednového průzkumu společnosti CEEC Research vyplývá, že aktuálně má méně zakázek než před rokem 41 procent firem, v říjnu 2010 to bylo 46 procent podniků. Naopak více zakázek než před rokem nyní uvádí 26 procent stavebních společností, v říjnu to bylo 17 procent.   "Rok 2011 bude pro české stavebnictví tvrdý, nicméně významně přispěje k dalšímu urychlení transformace českého stavebnictví do jeho nové, pokrizové etapy," uvedl ředitel CEEC Research Jiří Vacek.   Euroconstruct je evropským sdružením 19 specializovaných výzkumných organizací. Je aktivní od roku 1975. Pravidelně vydává aktualizované odhady krátkodobého a střednědobého vývoje na evropských trzích. Členskými státy sdružení je 19 evropských zemí včetně Česka.     Odhad vývoje stavebnictví v zemích evropského sdružení Euroconstruct (procentní změny v reálné hodnotě):      2011  2012  2013     Belgie  0,7  2,4  -0,6     Dánsko  3,1  5,3  5,6     Finsko  2,9  2,4  3,5     Francie  1,5  1,4  2,7     Irsko  -10,7  0,2  3,9     Itálie  0,9  3,1  3,3     Německo  1,3  1,6  1,7     Nizozemsko  1,0  2,4  2,9     Norsko  3,3  3,8  4,5     Portugalsko  -4,1  -1,4  1,0     Rakousko  0,7  0,8  1,0     Španělsko  -13,6  -2,3  1,3     Švédsko  3,9  4,4  3,7     Švýcarsko  1,1  1,1  1,1     Velká Británie  0,2  1,5  2,0     Západní Evropa (EC-15)  -0,5  1,6  2,3     Česko  -3,2  0,2  3,1     Maďarsko  5,2  7,5  10,1     Polsko  12,7  12,4  5,9     Slovensko  6,2  2,5  3,1     Východní Evropa (EC-4)  7,2  8,2  5,7     Země Euroconstruct (EC-19)  -0,1  2,0  2,5     Zdroj: Euroconstruct (70. konference)   Daniel Novák dp  