 Češi loni vyjeli na dovolenou s cestovkami častěji než o rok dřív  Praha 8. května (ČTK) - Češi loni vyrazili na dovolenou s cestovními kancelářemi nebo agenturami častěji než o rok dřív. Podíl organizovaných zájezdů v rámci dlouhodobých cest v loňském roce stoupl na 21,8 procenta, byl tak o zhruba dva procentní body vyšší než v roce 2009. Vyplývá to ze statistik, které zveřejnil Český statistický úřad. V předchozích letech přitom narůstala individuální turistika, řekl ČTK analytik cestovního ruchu Jaromír Beránek.   Cestovní kanceláře loni prodaly 2,23 milionu zájezdů, meziročně o sedm procent více. Celkový počet dovolených přitom klesl. Za dlouhodobou cestu se považuje pobyt mimo obvyklé prostředí se čtyřmi a více noclehy.   Loňský nárůst obliby dovolených s cestovními kancelářemi byl podle Beránka překvapivý. S dalším růstem podílu zájezdů s cestovkami nicméně počítá i letos, a to o zhruba jedno procento. "Jedním z hlavních důvodů zvýšení prodejů bude i nadále posilující česká koruna. Na druhé straně očekáváme mírný pokles cest s individuální dopravou," dodal.   Zájem o organizované zájezdy se podle Beránka zvyšuje mimo jiné kvůli rostoucím cenám benzinu a nafty, které prodražují individuální dopravu. Náklady na cestu automobilem ke Středozemnímu moři se kvůli zdražování pohonných hmot a zvyšování cen dálničních poplatků za poslední dva roky zvýšily o 2000 až 2500 korun, vyčíslil.   Nejvíce zájezdů v rámci delších cest cestovní kanceláře uspořádají ve třetím čtvrtletí, kam spadá hlavní sezona dovolených. Loni od července do září si lidé v Česku od cestovek koupili 1,24 milionu zájezdů, celkem Češi ve třetím čtvrtletí podnikli 5,65 milionu dlouhodobých cest. I loni tak platilo, že do letních měsíců spadá více než polovina dlouhodobých cest.   Celkem Češi v loňském roce absolvovali více než deset milionů dovolených, což představuje meziroční pokles o tři procenta. Z toho bylo 5,87 milionu dovolených v tuzemsku, meziročně o procento méně, počet dovolených v zahraničí klesl o šest procent na 4,32 milionu. Nejpopulárnější destinací bylo opět Chorvatsko.   cfr dvd  