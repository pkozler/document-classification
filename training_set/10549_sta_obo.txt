 Prodej starších domů v USA byl loni nejnižší od roku 1997  Doplnili jsme další podrobnosti od 3. odstavce.   --------------------    Washington 20. ledna (ČTK) - Prodej starších domů ve Spojených státech se loni propadl o 4,8 procenta na 4,91 milionu. Dostal se tak na nejnižší úroveň od roku 1997. Uvedlo to dnes Národní sdružení realitních kanceláří (NAR). V samotném prosinci sice prodej meziměsíčně stoupl o 12,3 procenta, v meziročním srovnání se však propadl o 2,9 procenta.   Poptávku po bydlení tlačí v USA dolů vysoká nezaměstnanost. Řada potenciálních zájemců navíc koupi domu odkládá, protože očekává další pokles cen nemovitostí, napsala agentura AP.   Střední cena staršího domu v USA v prosinci klesla na 168.800 dolarů (zhruba tři miliony Kč) z listopadových 170.200 dolarů. Dostala se tak nejníže od loňského února. V meziročním srovnání se cena snížila o procento.   Prosincový meziměsíční růst prodeje byl nejrychlejší za sedm měsíců a překonal očekávání analytiků. "Je trochu překvapivé, že jsme viděli tak silný růst prodeje starších domů," uvedl analytik Mark Vitner ze společnosti Wells Fargo Securities.   Řada ekonomů se domnívá, že potrvá ještě roky, než se prodej vrátí na běžnou úroveň kolem šesti milionů domů ročně. Někteří navíc tvrdí, že prodej klesne i v letošním roce.   Většina Američanů podle prosincového průzkumu realitních serverů Trulia a RealtyTrac předpokládá, že trh s bydlením ve Spojených státech zůstane v útlumu ještě minimálně dva roky.   pmh jw  