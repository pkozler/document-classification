 Holas v USA připravuje desku Čechomoru, zahrál si se Suzanne Vega  --------------------    Ke zpravodajství: FOTO/aktuality; AUDIO   --------------------    New York 21. ledna (zpravodaj ČTK) - Houslista Karel Holas ze skupiny Čechomor je v těchto dnech ve Spojených státech, kde připravuje novou desku kapely. Pracuje na ní s producentem a kytaristou Gerrym Leonardem, který spolupracoval s Davidem Bowiem a hraje také například s americkou folkovou písničkářkou Suzanne Vega. Poznali se předloni, kdy Čechomor se zpěvačkou a její skupinou vystoupil na třech koncertech v Česku. Holas si zase během nynějšího pobytu v USA zahrál na jejím nedávném koncertu v New Yorku.   "Když jsem sem 7. ledna přiletěl, tak mi Gerry hned po příletu napsal, že hrají osmého v Town Hall a že Susanne řekl, že když jsem tady, tak ať si přijdu zahrát. Já už jsem si s nimi zahrál, když jsme dělali ty koncerty v Česku, takže jsme jenom oprášili starou věc, kterou jsem s nimi hrál," řekl Holas ČTK v New Yorku.   Reakce publika podle něj byla přívětivá a potěšující. "Užil jsem si svých pět minut slávy," podotkl houslista.     S Leonardem pak pracovali na nové desce Čechomoru, která bude prvním řadovým albem kapely po šesti letech. Podle Holase bude deska díky producentovi velmi zajímavá zvukově. "Čechomor zůstane, ale tím, jak Gerry hraje na kytaru a jak zajímavě ty věci produkuje, tak tím ta deska bude jiná," podotkl.   Proměna čeká i rytmiku, o kterou se postará slavný baskytarista Tony Levin, který hrál například se zpěvákem Peterem Gabrielem či kapelou King Crimson, a bubeník Doug Yowell, jenž je spoluhráčem Suzanne Vega. Dalšími hosty na desce bude například cimbálová muzika Martina Hrbáče či Ivan Tásler ze slovenské skupiny IMT Smile. Jeden z nejpopulárnějších hudebníků na Slovensku na album složil dvě písničky, jednu si i zazpívá.   Nový je na chystané desce i způsob, jakým vzniká. V minulosti měla kapela podle Holase písně již zaranžované a producent hlavně dohlížel na jejich nahrávání. "Tentokrát jsme udělali dema a začali jsme desku stavět úplně od začátku. Byla vždy jenom písnička, která měla nějakou formu. Někdy se sahalo i do ní, někdy se to udělalo tak, jak jsme to vymysleli. Vše, co je okolo, se dělá tady," řekl.   Leonarda si Čechomor vybral za producenta své nové desky kvůli tomu, že členy kapely zaujal svým hraním na kytaru. Podle Holase kytaristů, kteří by hráli tak zajímavým, barevným způsobem, na světě moc není. Leonard například kytaru používá se dvěma snímači, a najednou tak hraje akusticky i elektricky a do toho zvuky ještě různě moduluje, uvedl houslista Čechomoru.   Zvláštní způsob hry na kytaru Leonardovi přinesl i jméno jeho nového hudebního projektu Spooky Ghost (Strašidelný duch). Podle Holase ale na nové desce Čechomoru žádné strašidelné zvuky nebudou. "Některé se tam ale možná dostaly, aniž by si to člověk uvědomil, že jsou strašidelné," řekl houslista s úsměvem. "Gerry všechny zvuky tvoří analogově, používá hodně efektů, které míchá dohromady, z toho vzniká ojedinělý zvuk, který člověk jen tak neslyší," dodal.   Fanoušci si nový zvuk kapely budou moci poslechnout v květnu, kdy by nová deska Čechomoru měla vyjít. Album mělo pracovní název Mládí a stáří. Nakonec se ale zřejmě bude jmenovat jinak, protože při jeho nahrávání vstoupily do hry věci, které mu dávají jiný smysl, řekl Holas. Houslista se z USA vrátí do Česka o víkendu, za oceán se ale brzy opět podívá, aby v natáčení desky pokračoval.   Zdeněk Fučík kš  