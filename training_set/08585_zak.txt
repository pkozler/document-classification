 Případ údajného pokusu o znásilnění dívky v Mimoni policie odloží  Mimoň (Českolipsko) 25. ledna (ČTK) - Případ údajného pokusu o znásilnění dvanáctileté dívky, které se údajně stalo minulý týden v Mimoni na Českolipsku, policisté odloží. Ukázalo se totiž, že se čin nestal. ČTK to dnes řekla mluvčí českolipské policie Ivana Baláková. Dívka původně policistům tvrdila, že ji neznámý muž natlačil do auta, kde se ji pokusil zneužít.   Dívka tvrdila, že ji pachatel v pondělí 17.ledna oslovil a natlačil do dodávky, odvezl na neznámé místo a tam se ji pokusil svlékat. Dívka se prý bránila a z vozu se jí podařilo utéct. Událost se údajně stala po 16:00 v blízkosti praktické školy v Mimoni. V podvečer dívka skončila s poraněnou nohou v péči záchranářů a následně v nemocnici.   Podle lékaře, který ji ošetřil, znásilněna nebyla. "Šetřením kriminalistů vyšlo najevo, že se případ nestal, a protože je to citlivá záležitost, nechceme už s ohledem na nezletilou poskytovat žádné další informace," řekla Baláková. Policisté případ šetřili pro podezření z omezování osobní svobody a z pokusu znásilnění.   jem jpt  