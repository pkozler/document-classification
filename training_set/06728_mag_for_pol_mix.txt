 Úřad britského premiéra nechystá pořízení kočky - navzdory kryse  --------------------    Ke zpravodajství: FOTO ve Fotobance  ID foto: FO00042810   --------------------    Londýn 25. ledna (ČTK) - Samotné srdce Velké Británie obchází nová hrozba: na schodech čísla 10 londýnské Downing Street, kde tradičně sídlí předseda vlády, byla spatřena krysa, napsala agentura AFP. Navzdory tomu ovšem vláda v pondělí oznámila, že neplánuje pořídit nového kocoura, který by krysímu rejdění před černými dveřmi Davida Camerona učinil přítrž.   Kočky a kocouři přitom mají v Downing Street dlouhou a slavnou historii. Některé se dokonce dostaly na výplatní pásky státu a těšily se z titulu Vrchní myšilov úřadu vlády.   Krysa se objevila ve dvou televizních zprávách, což vyvolalo záplavu e-mailů, textových zpráv i vzkazů poslaných přes sociální sítě do médií. Oficiální mluvčí úřadu premiéra ovšem v pondělí prohlásil, že "žádné plány" na pořízení kočky momentálně nejsou.   Je možné, poznamenává AFP, že v době, kdy vláda škrtá veřejné výdaje, nezbývají žádné peníze na kočičí stelivo či kapsičky králičích kousků v želatině.   Zatím poslední kočkou, která obývala číslo 10 v Downing Street, tak zůstává Sybil, která se sem nastěhovala v roce 2007 krátce po příchodu Gordona Browna do čela britské vlády; přivezl si ji sem tehdy z Edinburghu ministr financí Alistair Darling. Na slavné adrese ale vydržela jen šest měsíců a pak se vrátila do skotského Edinburghu, protože si v centrálním Londýně nezvykla. Zemřela o dva roky později.   Předchůdcem Sybil byl potulný kocour Humphrey, který do oficiální rezidence britského premiéra přišel v roce 1989, kdy v čele vlády byla Margaret Thatcherová a po ní John Major. Humphrey ale opustil slavnou adresu šest měsíců po příchodu Tonyho Blaira (v čele vlády 1997-2007) a skonal v roce 2006 ve svém novém bydlišti.   dk dr  