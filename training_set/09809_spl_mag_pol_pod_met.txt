 Lidem v Třebíči začne zřejmě o víkendu sloužit bruslařská dráha  Třebíč 24. ledna (ČTK) - Veřejnosti v Třebíči začne od příštího víkendu sloužit bruslařská dráha, pokud vydrží mrazivé počasí. Zaledněn bude ovál dlouhý 400 metrů na novém stadionu pro baseball v ulici Na Hvězdě. Dnes se začíná s přípravou ledu, sdělil ČTK mluvčí třebíčské radnice Ivan Přibík.   Lidé zatím mohou v Třebíči bruslit na zimním stadionu. Rekreační bruslařská dráha pod širým nebem bude ve městě otevřena poprvé. Vyhovovat bude hlavně zdatnějším bruslařům. Vstup bude volný.   "Vodu je nutné nalévat na dráhu postupně, proto bude ledování probíhat po celý týden," uvedl mluvčí. Ledová plocha se bude také uhlazovat. Dráha bude zřejmě poprvé otevřena v sobotu. Přístupná pak bude denně od 09:00 do 17:00.   Nový třebíčský baseballový stadion byl dokončen v minulém roce, provozuje ho sportovní klub Třebíč Nuclears. Podle údajů na internetových stránkách klubu se hodnota stavby pohybuje kolem 30 milionů korun. "Chtěli jsme, aby byl areál využitý i v zimě," zdůvodnil přípravu ledové dráhy předseda klubu Jan Urbánek. Využívání stadionu pro zimní bruslení by se podle něj mělo stát tradicí.   U nového sportoviště se ještě dokončují úpravy okolí. V červenci už bude Třebíč na stadionu hostit mistrovství Evropy kadetů v baseballu, tedy pro šestnáctileté hráče.   vst jnd  