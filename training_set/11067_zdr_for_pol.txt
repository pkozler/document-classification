 Bývalý izraelský premiér Šaron je přesně pět let v kómatu  --------------------    Ke zpravodajství: FOTO ve Fotobance  ID foto: P201010190738601, P200802250262401   --------------------    Jeruzalém 4. ledna (ČTK) - Dnes uplynulo pět let od chvíle, kdy 4. ledna 2006 někdejší izraelský premiér Ariel Šaron v důsledku mrtvice upadl do hlubokého kómatu, ze kterého se dosud neprobral. V Izraeli se toto výročí oficiálně nepřipomíná a zdá se, že zde pomalu tento dlouhodobý představitel místních nacionalistů upadá v zapomnění, uvedla agentura AFP.   Synové bývalého generála a šéfa kabinetu se rozhodli udržovat otce při životě pomocí lékařských přístrojů. Celých pět let prý Šaron neprojevil žádnou známku možného probuzení. Podle lékařů již nelze očekávat žádné výrazné zlepšení jeho zdravotního stavu.   Šaron, který si vysloužil přezdívku buldozer, patřil k předním vůdcům izraelské pravice. Mnozí Palestinci ho považují za zločince za jeho podíl na masakru palestinských uprchlíků v 80. letech. V roce 2005 si ale vysloužil hněv i ve vlastním táboře, když nařídil jednostranné stažení Izraele z pásma Gazy.   pek mik  