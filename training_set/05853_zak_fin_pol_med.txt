 Místo dočasného pobytu Strausse-Kahna oblehla média  New York 21. května (ČTK) - Newyorský dům, kam se v pátek pozdě večer přestěhoval z vazby bývalý šéf Mezinárodního měnového fondu (MMF) Dominique Strauss-Kahn, který čelí obvinění ze sexuálního napadení pokojské, se dostal do obležení médií. A to k nevoli ostatních lidí, kteří v budově bydlí a kteří jsou vystavení otázkám novinářů a neúprosnému oku kamer a fotoaparátů.   Strauss-Kahn se podle agentury AFP ubytoval na Broadwayi 71 v domě s honosným vchodem se čtyřmi nepřehlédnutelnými okrasnými sloupy. Přebývá v bytě bezpečnostní agentury Stroz Friedberg, která se ujala kontroly nad jeho pohybem. Jde o součást plnění podmínek podmíněného propuštění z vazby. Patří k nim i například to, že má být monitorován kamerou a má nosit bezpečnostní náramek.   Strauss-Kahn chtěl původně bydlet dočasně jinde, ale z toho sešlo poté, co se spolumajitelé dotyčného domu rozhodně postavili proti. Před budovou na Broadwayi rozmístila policie kvůli velkému zájmu médií a náhodných zvědavců zátarasy, které kontrolují policisté v uniformách. Hlídaným průchodem pak procházejí ostatní nájemníci, kteří většinou netajili nepříjemné překvapení.   "Jsem trochu šokovaný. Je to všechno nadpřirozené," prohodil jeden elegantně oblečený muž, který neprozradil svoje jméno. Podobně hovořila i Gemma Hardingová, žena v bílých šatech s umělou kožešinou, která se na vysokých podpadcích snažila neúspěšně uniknout kamerám. "Nelíbí se mi to. Je to trochu děsivé," řekla.   Překvapena je i třiadvacetiletá Nicole Mitrovicová, která se právě vrátila z cvičení jógy. "Nic mi to moc neříká. Je opravdu dobře hlídaný? Jako žena jsem trochu znepokojená, budu si dávat pozor," svěřila se.   Podle AFP je ale malá šance, že by se ostatní obyvatelé domu se Straussem-Kahnem potkali. Francouzský politik má totiž zákaz vycházení z bytu, pokud by to nebylo například z akutního zdravotního důvodu. Navíc by se měl brzy opět přestěhovat jinam, pravděpodobně do většího ústraní, kde by pak přečkal chystaný soudní proces.   Dvaašedesátiletý Strauss-Kahn doposud obýval samostatnou celu v nechvalně proslulé newyorské věznice Rikers, která leží na stejnojmenném ostrově. Jeho právníci složili v rámci kauce v hotovosti milion dolarů (17,2 milionu korun). Soud si vymohl i záruku pěti milionů dolarů (asi 86,2 milionu korun), která má podobu zástavy některé z nemovitostí finančníkovy rodiny. Strauss-Kahn rovněž musel odevzdat oba cestovní pasy, které vlastní, a další dokumenty. Pokud poruší podmínky kauce, o peníze i zastavenou nemovitost přijde.   Obvinění proti Straussovi-Kahnovi má sedm bodů. Nejzávažnější z nich, sexuální napadení prvního stupně, může vést až k 25 letům vězení. Dokud se rozhodovalo o tom, zda bude politik obviněn či ihned očištěn, měl podle některých francouzských analytiků ještě šanci pomýšlet na prezidentskou kandidaturu ve Francii ve volbách v příštím roce. Se soudním procesem na spadnutí jeho naděje ale prý definitivně uhasly.   rv mik  