 Prodejní automaty v Japonsku začínají nabízet zlato  --------------------    Ke zpravodajství: ilustrační FOTO ve Fotobance  ID foto: F201011230153401, F201011230153301   --------------------    Tokio 26. ledna (ČTK) - V Japonsku se ve všudypřítomných automatech prodává téměř všechno myslitelné - počínaje živými kraby a konče použitým dámským prádlem. Přesto se nyní našel další artikl, jejž je možné pořídit vhozením peněz do příslušného otvoru automatu - zlato.   Japonský výrobce počítačových součástek a dovozce zlata začal podle agentury Reuters tento drahý kov nabízet k prodeji v pouličních prodejních automatech. Zlato má formu mincí a prutů. Autoři projektu doufají, že se jim podaří navnadit více zákazníků k nákupu zlata.   Japonci, kteří nemají příliš v oblibě risk, tradičně dávají přednost například nákupu zlata před jinými kovy. Ovšem proces získávání tohoto drahého kovu se pro některé náhodné kupce stal příliš byrokratický a komplikovaný.   "Prodávali jsme zlaté předměty prostřednictvím poštovních příkazů až do loňského roku a přemýšleli jsme o způsobech, jak snížit poplatky a vyhnout se nepříjemnému registračnímu procesu," uvedl předseda společnosti Space International Makiši Rokugawa. "Tak jsme vyvinuli tento prodejní automat, abychom pomohli našim zákazníkům nakupovat zlato za nižší cenu a pohodlnějším způsobem."   Prodejní automaty nabízejí zlaté i stříbrné předměty včetně mincí a miniprutů, jež váží kolem jednoho gramu. Ceny se mění každý den a podle sortimentu - v současnosti je asi nejvýhodnější zlatá mince z australské společnosti Perth Mint.   První prodejní stroj na zlato byl instalován minulý týden ve vestibulu společnosti a už přitáhl pět desítek zákazníků.   "Získávání zlata v bankách nebo depozitářích může být velmi otravné, jelikož po mně požadují vyplňovat formuláře, takže tohle je podle mě dobrý nápad," prohlašuje Šiničiró Takizawa, který v posledních pěti letech shromáždil asi sto gramů zlata. "I když si nejsem jistý, jestli ta cena je v pořádku, jelikož se stroje nemohu ptát na tržní kurz zlata," dodává.   Zlato je považováno za jakousi jistotu pro horší časy. A v Japonsku se jeho cena v prosinci vyšplhala až na 48 dolarů (846 korun) za gram, nejvýše za posledních 28 let. Přestože jeho lesk v uplynulých měsících poněkud pohasínal, stále se pohybuje v blízkosti rekordních hodnot.   "Zákazníci se ptají po dalších automatech v jiných oblastech, takže chystáme výrobu dalších strojů, ale zatím s nimi nepočítáme pro zámoří," řekl Rokugawa.   Japonská společnost pro prodejní automaty uvádí, že na každých 32 občanů připadá jeden automat. A v roce 2009 vydělaly přes 60 miliard dolarů.   hit kš  