 Zahaleným muslimkám ve Francii bylo uděleno méně než 30 pokut  Paříž 4. května (ČTK) - Od vyhlášení zákona zakazujícího nošení závojů a šátků zahalujících obličej na veřejnosti, který začal ve Francii platit 11. dubna, bylo v celé zemi dosud uděleno jen 27 nebo 28 pokut. Oznámil to dnes francouzský ministr vnitra Claude Guéant.   "V této záležitosti bylo vysloveno mnoho obav. Ve skutečnosti bylo vyměřeno 27 nebo 28 pokut a věc byla vyřízena bez problému," řekl ministr rozhlasové stanici RTL.   "Naposledy byla vyměřena pokuta v úterý v Etampes na předměstí Paříže a předtím na pařížském letišti Roissy americké občance," uvedl Guéant.   Jde o čtyřicetiletou Američanku žijící v Dreux na západě Francie, která dostala pokutu, když přiletěla ze saúdskoarabské Džiddy. Podle letištních zdrojů souhlasila s odstraněním závoje při kontrole na letišti, ale později se do něho znovu zahalila na parkovišti a tehdy jí policie vyměřila pokutu.   Francouzský zákon zakazuje skrývat tvář, a to jak šátkem, tak přilbou nebo kapucí. Platí na veřejných místech, jako jsou ulice, parky, nádraží nebo obchody.   Pořádkové síly sice nemají právo sundat provinivším se osobám pokrývku hlavy zahalující tvář, ale mohou jim vyměřit pokutu v maximální možné výši 150 eur (3630 korun).   Zákon se týká asi 2000 muslimských žen, které podle oficiální statistiky ve Francii nosí islámský oděv zahalující tvář, tedy burku nebo nikáb, závoj, který na rozdíl od burek nezahaluje oči.   Větší tresty než ženám však hrozí mužům, kterým se prokáže, že s odvoláním na islám nutí ženy si zahalovat tvář. Hrozí jim roční vězení a pokuta 30.000 eur (725.000 korun). Trest i pokuta se zdvojnásobují, pokud se jedná o nezletilou dívku.   pel str  