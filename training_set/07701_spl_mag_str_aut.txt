 Telčské náměstí zaplnilo 120 historických vozidel  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4814350/telc-zaplnilo-120-historickych-vozidel    Doplnili jsme odkaz na video a klíčové slovo automoto; text nezměněn.   --------------------    Telč (Jihlavsko) 7. května (ČTK) - Historické automobily, motocykly a bicykly si mohli dnes odpoledne prohlédnout obyvatelé a návštěvníci Telče. Součástí třetího ročníku Veteránské revue byla i módní přehlídka dobového oblečení z 20. let minulého století, řekl za pořadatele ČTK Jan Wimmer ze Spolku telčských velocipedistů. Stará auta si přišlo prohlédnout kolem 1500 lidí.   Na historické telčské náměstí se sjelo 120 starých strojů, z nich bylo 70 aut a 50 motocyklů. Navíc si lidé mohli prohlédnout 40 historických bicyklů. Nejstarší vozidlo bylo z roku 1906. "Byl to vůz Bianchi italské výroby, který měl ještě loukoťová dřevěná kola," uvedl Wimmer.   Zřejmě nejpočetněji byly zastoupeny britské vozy MG z 50. a 60. let minulého století, kterých do Telče přijelo 11. K vidění byly i vozy Škoda nebo Citroen. Velkou pozornost mezi návštěvníky vzbuzovalo bílé sportovní BMW. "Josef Kubínský kolem roku 1949 vytvořil na tři podvozky BMW sportovní karoserie. K nám přijel majitel posledního dochovaného exempláře. Vlastní ho přes 30 let," doplnil Wimmer.   Veteránská revue vznikla před třemi lety. Podle Wimmera je nutné, aby se na renesančním telčském náměstí stále něco dělo. Proto tehdy vytáhli své historické dopravní prostředky a na akci pozvali přátele.   kpe rot  