 Míra nezaměstnanosti ve středních Čechách klesla na sedm procent  --------------------    Ke zpravodajství: GRAFIKA; AUDIO   Doplnili jsme počet nově zaregistrovaných ve 4. odstavci.   --------------------    Praha 9. května (ČTK) - Ve Středočeském kraji v dubnu klesla míra nezaměstnanosti o půl procentního bodu na sedm procent. Po Praze je stále druhá nejnižší v zemi. Úřady práce v regionu evidovaly 49.317 lidí schopných okamžitě nastoupit do zaměstnání. Vyplývá to z údajů, které dnes zveřejnilo ministerstvo práce a sociálních věcí.   Celkem bylo ve středních Čechách na úřadech práce evidováno k 30. dubnu 50.784 uchazečů o zaměstnání, což je o 3092 méně než na konci předchozího měsíce. Ve srovnání se stejným obdobím loňského roku zaznamenala míra registrované nezaměstnanosti pokles o 0,2 procentního bodu.   "Na současný pokles nezaměstnanosti mají největší vliv sezonní práce, které jsou již obnoveny v plné míře. Jedná se především o práce ve stavebnictví, zemědělství, povrchových lomech, při čištění lesů," komentoval situaci Jaroslav Minařík z příbramského úřadu práce. Určitý vliv podle něj mají také veřejně prospěšné práce v obcích, do nichž se zapojil nemalý počet uchazečů. Analytik očekává, že v květnu hodnoty nezaměstnanosti zůstanou na současné úrovni nebo ještě mírně klesnou.   Během dubna se na středočeské úřady práce přišlo nově zaregistrovat 5167 lidí, což bylo o 560 méně než v březnu. Vyřazeno z evidence bylo 8259 uchazečů, tedy o 1012 více než v předchozím měsíci. Podíl žen na celkové nezaměstnanosti v kraji se zvýšil o 1,5 procentního bodu na 49,8 procenta. Absolventů škol a učilišť společně s mladistvými bylo koncem dubna evidováno 3029, procentuální podíl této kategorie se tedy nezměnil a jeho hodnota je nadále šest procent.   Na konci dubna 2011 evidovaly úřady práce v regionu 3942 volných pracovních míst, což bylo o 105 méně než v březnu. Na jedno volné pracovní místo tak připadá 13 uchazečů o zaměstnání.   Nezaměstnanost v dubnu klesala ve všech 12 středočeských okresech, nejvíce však na Rakovnicku, kde analytici zaznamenali pokles o jeden procentní bod. Situace se proti minulému měsíci také výrazně zlepšila na Příbramsku a Kutnohorsku, kde analytici evidují shodně pokles o 0,9 procentního bodu.   Nejvyšší míra registrované nezaměstnanosti je v současnosti okresech Kolín, Nymburk a Příbram, představuje shodně 9,7 procenta. Nejpříznivější situace je naopak v okresech Praha-východ a Praha-západ, kde hodnota nezaměstnanosti činí 3,8, respektive čtyři procenta.     Vývoj nezaměstnanosti ve Středočeském kraji:       Počet nezaměstnaných   Míra nezaměstnanosti      Okres  březen  duben  březen  duben     Benešov  3175 (3271)  2843 (2925)  6,1  5,4     Beroun  3309 (3406)  3083 (3174)  7,5  6,9     Kladno  8059 (8312)  7789 (8064)  9,1  8,8     Kolín  5203 (5389)  5009 (5132)  9,9  9,7     Kutná Hora  3916 (3964)  3559 (3630)  9,8  8,9     Mělník  5011 (5232)  4695 (4925)  8,8  8,1     Mladá Boleslav  3810 (3870)  3678 (3737)  4,9  4,8     Nymburk  4985 (5084)  4676 (4760)  10,4  9,7     Praha-východ  3142 (3328)  3108 (3254)  3,9  3,8     Praha-západ  2634 (2701)  2584 (2659)  4,1  4,0     Příbram  6527 (6619)  5923 (6028)  10,6  9,7     Rakovník  2615 (2700)  2370 (2496)  8,8  7,8     Středočeský kraj  52.386 (53.876)  49.317 (50.784)  7,5  7,0     (čísla v závorce uvádějí celkový počet uchazečů)   zdroj: MPSV   khj snm  