 K blížícímu referendu se v Súdánu zapsaly na čtyři miliony voličů  Chartúm 4. ledna (ČTK) - K referendu o nezávislosti jižního Súdánu se na voličské seznamy zapsaly skoro čtyři miliony lidí, tedy asi polovina jeho obyvatel. Oznámila to v pondělí komise pověřená přípravou referenda. Hlasování má začít v neděli 9. ledna a potrvá týden. Voliči v něm budou rozhodovat o tom, zda se největší africká země rozpadne na dvě části.   "Celkový počet osob zapsaných v jižním Súdánu, v osmi zahraničních zemích a ve státech severního Súdánu činí 3.930.916," řekl místopředseda organizačního výboru. Více než 3,75 milionu se podle něj zapsalo na jihu země, na severu méně než 120.000. Podle odhadů z posledního sčítání lidu žije v jižním Súdánu asi osm milionů obyvatel.   Organizátoři se snažili k registraci přesvědčit ženy, jejichž vzdělání je v zemědělských oblastech často minimální. Podle členů komise ženy tvoří 52 procent zapsaných.   Vyhlášení referenda o případném rozdělení země bylo součástí mírové dohody, která v roce 2005 ukončila válku mezi súdánským severem a jihem. Zahynuly v ní nejméně dva miliony lidí.   Všeobecně se očekává, že obyvatelé jihu, bohatého na ropu, budou hlasovat pro rozdělení země. Panují ovšem obavy, že referendum rozdmýchá v zemi nové násilí a v nejhorším případě obnoví válku.   K urnám se musí dostavit více než 60 procent zapsaných voličů, aby bylo referendum uznáno za platné. V zemi se již objevily zprávy o zastrašování voličů.   kne  