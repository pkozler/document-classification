 Písecké městské slavnosti se ponesou v duchu vojáka Švejka  Písek 11. května (ČTK) - Letošní městské slavnosti Dotkni se Písku se ponesou v duchu vojáka Švejka. Návštěvníkům nabídnou pivní soutěže, ukázky výcviku vojáků armády za dob vlády císaře Františka Josefa I., obrany města nebo vojenský guláš. Nebude chybět tradiční kostýmovaný průvod městem, při němž lidé mimo jiné uvidí Švejka na kriplkáře s paní Müllerovou. Novinářům to dnes řekl ředitel píseckého Centra kultury Ctirad Havel. Slavnosti se uskuteční od 10. do 12. června.   Slavnosti po několikaleté pauze opět organizuje Centrum kultury. Tři roky pořádaly slavnost pro město soukromé agentury. Změnu v pořadatelství schválilo zastupitelstvo. Loni byla akce ve znamení pokroku a českého vynálezce Františka Křižíka. Slavnosti loni navštívilo kolem 19.000 lidí.   Akce bude slavnostně zahájena v pátek ve 14:00 na Velkém náměstí za zvuku fanfár a před nastoupenou jednotkou. Vrcholem bude v sobotu Švejkův průvod městem. Nebude chybět ani tradiční ohňostroj, poznamenal Havel.   Program se bude konat na šesti různých místech, lidé se mohou těšit na vystoupení píseckých spolků a souborů a na hudbu různých žánrů od dechovky po rock. V Palackého sadech bude vojenské ležení, kde si budou lidé moci zasoutěžit o Švejkův unikátní půllitr. "Program jsme koncipovali tak, aby v něm byly akce pro děti, dospělé i seniory," doplnil Havel.   Rozpočet slavností je 2,5 milionu korun, z toho 800.000 korun je příspěvek od města. Loni Písek pořadatelům přispěl stejnou částkou.   Město Písek má ke Švejkovi blízko. Do Písku byl přiveden četnictvem z Putimi a odsud byl vlakem poslán k regimentu do Českých Budějovic. Švejk šel z Tábora do Českých Budějovic, ale aby se k regimentu dostal co nejpozději, trasu si výrazně prodloužil.   Vstupné v předprodeji bude 70 korun na všechny dny, na místě 100 korun. Podrobný program najdou zájemci na  www.dotknisepisku.cz.    Novodobé městské slavnosti se v Písku konají od roku 1993. Historicky se ale pořádaly už v době barokní zbožnosti. K jejich pravidelnému organizování daly podnět události z let 1741 až 1742 za války o dědictví habsburské, kdy bylo město obsazeno vojsky.   Petra Měšťanová kš  