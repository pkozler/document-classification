 Zkrachovalé strojírny Kovopol jsou na prodej za 27 milionů korun  Police nad Metují (Náchodsko) 31. ledna (ČTK) - Zkrachovalé strojírny Kovopol z Police nad Metují na Náchodsku jsou na prodej za 27 milionů korun. Výběrové řízení na prodej podniku vyhlásil insolvenční správce Jiří Jakoubek. Podnik má asi 50 zaměstnanců a stále vyrábí automatické stroje na výrobu hřebíků a formy pro automobilový průmysl, řekl dnes ČTK Jakoubek.   Kovopol, který je v konkurzu od listopadu roku 2009, se insolvenční správce pokoušel prodat již loni za 30 milionů korun. Žádný zájemce ale nabídku nepodal. Po nynějším snížení ceny Jakoubek věří, že by podnik mohl nového vlastníka najít. Výběrové řízení s otevíráním nabídek se uskuteční 8. března.   Kovopol má přes 220 věřitelů, kteří po něm požadují přibližně 200 milionů korun. Návrh na insolvenci podali na jaře roku 2009 zaměstnanci, kterým firma od prosince roku 2008 dlužila výplaty. Firma se pak krátce na to do insolvence sama přihlásila.   Kovopol nebyl jedinou strojírenskou firmou v hradeckém kraji, která v době hospodářské krize skončila v konkurzu. Krach postihl společnost Slévárna a strojírna z Pilníkova na Trutnovsku. V konkurzu skončila také pražská strojírenská společnost BEZ Motory, která měla v Hradci Králové slévárenský závod na výrobu odlitků z litiny.   Zdeněk Rychtera vju    