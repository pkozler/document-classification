 Děti v Litoměřicích si připomněly narozeniny Nicholase Wintona  --------------------    Ke zpravodajství: FOTO/aktuality; AUDIO; VIDEO   --------------------    Litoměřice 19. května (ČTK) - Děti v Litoměřicích si připomněly 102. narozeniny Nicholase Wintona, který za druhé světové války zachránil 669 českých a slovenských dětí před koncentračními tábory. Školáci vyrobili z recyklovatelných materiálů vlak s 1061 vagony, který objel celé náměstí a měřil více než 400 metrů. Vytvořili tak rekord, který se zapsal do České knihy rekordů.   Vláček měl mít původně 669 vagonů, jeden za každé zachráněné dítě. Nakonec se jich sešlo téměř o 400 více. "Vůbec jsme nevěděli, kolik vagónů budeme mít. Na začátku jsme si říkali, jestli se nám podaří vytvořit alespoň 102 vagonů," popsala hlavní pořadatelka akce Rita Vlčková z litoměřické soukromé střední odborné školy. Po velkém zájmu místních škol, školek a neziskových organizací si pořadatelé stanovili vyšší cíl, alespoň 669 vagonů.   Ještě před týdnem to ale vypadalo, že tolik vagonů v Litoměřicích dohromady nedají. "Posílala jsem maily do škol, že jich je 500. Ať ještě nějaké udělají. Včera už jsme jich měli přihlášených 690," dodala Vlčková. Nakonec se jich dnes dopoledne na litoměřickém náměstí sešlo 1061.   Jejich počet ověřil i zástupce Agentury Dobrý den Pelhřimov, který potvrdil, že žáci a studenti vytvořili vlakem dlouhým 444,5 metru a složeným z lokomotivy a 1061 vagonů nový český rekord. Na rekordu se podílelo 14 škol z Litoměřicka, čtyři školky a šest neziskových organizací.   Pořadatelé odměnili nejhezčí a největší vagony, učitelkám za účast jejich škol děkoval místostarosta Karel Krejza. "Nevěřil jsem, že se vás tu sejde tolik. Je dobře, že vás historie zajímá i po 70 letech. Až budete nespokojení, vzpomeňte si na ty děti, které za války odjížděly od svých rodičů a už je třeba nikdy neviděly," vyzval shromážděné žáky a studenty.   Nápad vytvořit vlak s tolika vagony, kolik dětí Nicholas Winton zachránil, vzešel od studentů střední odborné školy. Ti se Wintonovým životem a odkazem zabývají už dva roky. V roce 2009 uspořádali běh na 669krát 100 metrů, vloni k běhu přidali i besedu s pamětnicí Martou Kottovou, která přežila za války pobyt v Terezíně a Osvětimi.   Letos k oslavě Wintonových narozenin na litoměřickém náměstí pozvali i žáky a studenty dalších škol. Pro ně byly na náměstí připraveny různé hry a soutěže, některé školy si připravily pěvecká a taneční vystoupení. Jednou ze soutěží byl například symbolický běh s lokomotivou kolem náměstí, cílem všech štafet bylo oběhnout náměstí 102krát. Odpoledne pak pro děti promítají hraný dokument Matěje Mináče o Wintonovi nazvaný Nickyho rodina.   Mináč v něm líčí, jak těsně před druhou světovou válkou zorganizoval Winton odjezd stovek československých, převážně židovských dětí do Velké Británie, kde vyrostly u adoptivních rodičů. Jinak by skončily v nacistických vyhlazovacích táborech.   Příchozí dnes na litoměřickém náměstí měli také možnost podepsat petici navrhující sira Nicholase Wintona na nominaci na Nobelovu cenu míru. Nominaci už podepsalo více než 108.000 lidí. Po lednové projekci Mináčova filmu Nickyho rodina ji podpořil i první místopředseda Senátu Přemysl Sobotka. Nominační dopis tam za přítomnosti Nicholase Wintona předal norskému velvyslanci v ČR Jensi Eikaasovi.   Vanda Králová hj  