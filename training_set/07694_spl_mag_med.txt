 TV Barrandov vrátí na obrazovky Videostop  --------------------    Ke zpravodajství: FOTO/aktuality   --------------------    Praha 11. ledna (ČTK) - TV Barrandov ve třetím roce svého vysílání vrátí na obrazovky kdysi populární pořad Videostop s moderátorem Janem Rosákem. Připomene také českými filmy 80. výročí založení Ateliérů Barrandov. Zaznělo to na tiskové konferenci TV Barrandov, která si dnes připomíná druhé výročí od zahájení svého vysílání. Za tu dobu získala na trhu podíl mezi pěti až šesti procenty.   TV Barrandov se za dva roky od spuštění svého vysílání 11. ledna 2009 stala čtvrtou nejsledovanější televizní stanicí v Česku. Ve skupině dětských diváků od čtyř do devíti let díky pásmu pohádek Animáček získala na trhu postavení druhé nejsledovanější televize; má zde podíl přes 30 procent. "Stáváme se tak reálným hráčem na trhu," řekla generální ředitelka TV Barrandov Janka Vozárová.   V rámci třetího roku svého vysílání vrátí stanice na televizní obrazovky pořad Videostop s moderátorem Janem Rosákem. Pořad byl populární v 80. letech minulého století. Zábavná show Barrandovský Videostop bude mít 17 dílů a vedle Rosáka v ní diváci uvidí také režiséry Juraje Herze, Václava Vorlíčka, Dušana Kleina či Zdeňka Trošku. K oživení pořadu televizi inspiroval průzkum agentury OMD.   "Moje podmínka byla, aby pořad byl jiný, aby to nebylo vstoupení do stejné řeky," řekl Rosák k pořadu. Soutěžící se tak například zúčastní základních kol, poté semifinále a nakonec čtyřčlenného finále. Jeho vítěz se potom podívá do Hollywoodu. Dřívějšího spolumoderátora Karla Čáslavského v roli arbitra nahradí zmínění režiséři.   Osmdesáté výročí založení Ateliérů Barrandov připomenou mimo jiné české filmy Buldoci a třešně Juraje Herze či Naše bláznivá rodina Karla Kachyni. V rámci projektu diváci uvidí také cyklus bulvárních dokumentů Tajemství věnovaný filmovým hvězdám, kaskadérům či osobnostem, například Ladislavu Smoljakovi.   TV Barrandov na jaře také nabídne cyklus původních dokumentů Svatby jako řemen s moderátorkou Alicí Bendovou. Ukáže oddavky jak v typické české rodině, tak například v romské či vietnamské komunitě nebo uzavření registrovaného partnerství. V programu zůstane pořad pro děti Animáček, vysílat se ale bude o něco dřív, už od 18:25.   V únoru televize na počest režiséra Otakara Vávry odvysílá klasické české snímky Zlatá Reneta, Romance pro křídlovku a Evropa tančila valčík. V květnu připomene životní jubileum herečky Jiřiny Bohdalové. Ze zahraničních filmů nabídne například Milence s Gwyneth Paltrowovou, Firmu a Vanilkové nebe s Tomem Cruisem nebo Hru osudu režiséra Woodyho Allena.   Pavel Cechl dr  