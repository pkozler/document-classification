 Euro: Pražskému Hotelu Praha hrozí exekuce, dluží firmě Promopro  Praha 3. června (ČTK) - Pražskému Hotelu Praha hrozí exekuce. Důvodem je dluh za pronájem audiovizuální techniky od společnosti Promopro, informoval dnes server Euro.cz. Zatím nepravomocný exekuční příkaz byl již vydán, hotelu byl zaplombován majetek. Firma Promopro je známá z kauzy údajně předražené zakázky za audiovizuální služby pro české předsednictví Evropské unii.   "Nezaplatili za zapůjčení techniky, kterou jsme jim před časem poskytli, ale podrobnosti opravdu nevím, účetní věci já neřeším,“ řekl serveru jeden z majitelů Promopro Jaroslav Veselý.   Zatím nepravomocný exekuční příkaz o zřízení exekutorského zástavního práva byl vydán 12. května. Z dostupných informací podle serveru vyplývá, že soudní exekutorka nechala zaplombovat majetek hotelu 25. května. Exekutorská kancelář Marcely Dvořáčkové z Hradce Králové se k věci podle serveru odmítla vyjádřit.   Známý hotel dříve patřil společnosti Falkon Capital, která v minulosti od české vlády odkoupila miliardový ruský dluh. Nyní ale není zcela jasné, komu hotel patří, protože na valné hromadě společnosti před dvěma lety byly akcie firmy znějící na jméno změněny na formu na doručitele, uvedl server. Podle něj ovšem ve statutárních orgánech stále zasedají lidé napojení na Falkon Capital - Martin Čimbora, Tomáš Chňoupek nebo Sergo Mamaladze.   Společnost PROMOPRO spol. s r.o. zajišťovala dodávky audiovizuální techniky a další služby na konference v Praze a v regionech během českého předsednictví EU. Zakázku dostala bez řádného výběrového řízení. Od úřadu vlády dostala firma zaplaceno zhruba 550 milionů korun. Podle ministerstva financí ale není zřejmé, co stát získal asi za polovinu plateb. Část peněz je zablokována na údajně podezřelých účtech v Rakousku. Ministerstvo podalo trestní oznámení, případ vyšetřuje policie.   mtj dvd  