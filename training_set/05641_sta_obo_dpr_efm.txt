 Ikea pozastavila plány stavět obchodní centrum v Libišanech  Doplnili jsme vyjádření ŘSD v 3. odstavci.   --------------------    Libišany (Pardubicko) 4. května (ČTK) - Společnost Ikea pozastavila plány stavět v Libišanech na Pardubicku obchodní centrum. Navrhované dopravní napojení neodpovídalo technickým parametrům. ČTK to dnes řekl mluvčí firmy Petr Chadraba.   "My jsme vytvořili projekt, věřili jsme, že splní technické požadavky na připojování dálnic a rychlostních silnic. Ale ten nebyl Ředitelstvím silnic a dálnic schválen jako vyhovující," řekl Chadraba.   Podle norem musí být křižovatky od sebe vzdálené minimálně čtyři kilometry. Výjimku by muselo schválit ministerstvo dopravy. "Nás techniky nenapadá jiné řešení, aby se vyhovělo normám a bylo to bezpečné. Rychlostní komunikace jsou od toho, že se tam jezdí rychle, tudíž nemůže být každý kilometr křižovatka. Připojování a odpojování vozidel je určité riziko," řekla projektová manažerka pardubického Ředitelství silnic a dálnic Hana Jarolímová.   Společnost uvažovala, že v Libišanech postaví nákupní centrum Avion, jehož součástí by byl obchodní dům Ikea. Plány ale firma zcela nezavrhla a je možné, že se k projektu ještě v budoucnu vrátí, případně bude hledat jinou lokalitu na východě Čech.   "Námi navrhované dopravní napojení byl jediný možný model. Musíme zvážit všechny možnosti, jak postupovat dál," řekl Chadraba.   Nábytkářský kolos v současnosti připravuje investici do současných obchodních domů a nových projektů v Česku, Maďarsku a na Slovensku za devět miliard korun. Přistavuje další prostory na Černém Mostě a zpracovává plány na rozšíření centra na Zličíně.   jlc mol  