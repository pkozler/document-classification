 Fakulta ekonomická ZČU cítí v krizi zájem o podnikovou ekonomii  --------------------    Ke zpravodajství: AUDIO   --------------------    Plzeň 23. května (ČTK) - Výrazně vyšší poptávku po podnikových ekonomech cítí v době krize Fakulta ekonomická Západočeské univerzity (FE) s více než 2000 studenty. O obecné ekonomy, účetní a absolventy veřejné správy přestává být zájem. ZČU začala od roku 2008 více vycházet vstříc podnikům, kteří požadují odborníky-ekonomy, kteří nebudou specialisty pouze na jednu věc, ale budou mít širší znalosti a budou umět syntetizovat, řekl ČTK proděkan pro výzkum a vývoj Emil Vacík.   Při hospodářském boomu dříve podniky nediferencovaly, v krizi i po jejím odeznívání si prý začínají vybírat. "A už máme zprávy o tom, že někteří naši absolventi v konkurenci neuspějí. Musíme proto provádět inovace a potlačovat obory, kde je široká konkurence, a věnovat se těm, které jsou pro firmy atraktivnější," dodal Vacík.   Fakulta už si proto v roce 2007 akreditovala jako první v ČR bakalářský obor systémy projektového řízení, kde má 30 studentů.  Obor se stále rozšiřuje kvůli velkému zájmu podniků; za podpory EU připravuje akreditaci magisterských stupňů. "Abychom měli až do inženýra odborníky, kteří by uměli organizovat, řídit projekty, projektové týmy až do rozhodovacích procedur v podniku, po nichž podniky volají," dodal Vacík.   Podle něj už firmy nechtějí ryzí ekonomy a těžce uplatnitelní jsou také účetní. "Ty nechceme produkovat, protože na to jsou speciální školy jako VŠE a střední," dodal. Také ve státní a veřejné správě, kde se dříve absolventi uvedené fakulty ZČU dobře uplatňovali, je výrazně menší zájem kvůli tlaku na zeštíhlování. "Veřejnou správu proto postupně utlumujme. Na trhu práce je těchto lidí nadbytek a už se začínají rozlišovat posty, kde jsou zapotřebí bakaláři a kde inženýři, po nichž je poptávka na referenty veřejné a státní správy daleko menší," dodal Vacík.   V ČR je podle něj mnoho ekonomických škol včetně daleko dostupnějších soukromých. "Snažíme se mít specifické obory," dodal. Fakulta nemá problémy s počty studentů, spíše ji tíží kvalita. Navíc po nárůstu do roku 2008 se podle demografického vývoje v příštích letech sníží počty devatenáctiletých o 40 procent oproti roku 2008/2009, což vyvolá další konkurenční boj. "Trendu vysoké dostupnosti bakalářského studia se snažíme vyhovět a diferencujeme v navazovacím stupni, který se více kvalitativně posouvá. Chceme, aby k nám především chodili lidé z gymnázií a obchodních akademií ze západu Čech a aby to byla jejich první volba," dodal.   Pět studentů nového oboru nedávno skončilo na třetím místě mezi 40.000 týmy světa v největší manažerské soutěži Global Management Challenge v Číně. Převedli vysoký stupeň manažerského rozhodování, vedení lidí, týmovou spolupráci a kroky pod tlakem. "Bojovali jsme proti reálným lidem. Řešili výrobu, najímání zaměstnanců, marketing, cenovou politiku, konkurenci. Rozhodujeme o 70 položkách jako tržby, zisky, volné finance, náklady, výdaje, marketing," uvedl člen české skupiny Roman Sterly.   Václav Prokš hj  