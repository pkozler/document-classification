 Výsadkář vystaví v Mladé Boleslavi fotky z Afghánistánu  --------------------    Ke zpravodajství: AUDIO   --------------------    Mladá Boleslav 3. ledna (ČTK) - Návštěvníci domu kultury v Mladé Boleslavi si mohou od úterý prohlédnout výstavu věnovanou působení českých vojáků v afghánské provincii Lógar. Na 17 černobílých velkoformátových snímcích podpraporčíka a vojenského fotografa Daniela Hlaváče ze 4. brigády rychlého nasazení z Chrudimi uvidí jejich práci při poslední misi v roce 2009. "Jde převážně o snímky z aeromobilních operací. Ráno za tmy nás vrtulník vysadil a pak jsme denně procházeli úseky kolem 20 kilometrů," řekl ČTK Hlaváč. Čeští vojáci jsou členy českého Provinčně rekonstrukčního týmu v rámci mezinárodní mise ISAF.   Daniel Hlaváč z Dětřichova bude vystavovat v Mladé Boleslavi už podruhé. K mateřskému praporu nastoupil v roce 1999, působí tam jako zástupce velitele čety druhé roty 43. výsadkového mechanizovaného praporu. Od své třetí mise v roce 2003 v Kosově začal fotit a dokumentovat život svých kamarádů a kolegů nejen při misích, ale i u útvaru. "Chtěl jsem zachytit výjimečné situace, které jsme zažívali. Dobrý obrázek vypoví více, než stovky slov. Chtěl bych také lépe přiblížit tyto situace a vojenský život lidem v České republice," řekl Hlaváč.   Fotí převážně momentky na kinofilmové zrcadlovky Nikon a na černobílé filmy, které si sám zpracovává. Při misi v roce 2009 nafotil 5000 digitálních fotek a přes 30 černobílých filmů. Se snímky už dvakrát bodoval v prestižní soutěži Czech press photo, v roce 2007 získal třetí cenu v kategorii Každodenní život za snímek nazvaný Tváře afghánských školáků. Předloni obsadil druhé místo v kategorii Reportáž se sérií deseti fotografií s názvem Aeromobilní operace. Loni se potřetí umístil v 30. ročníku největší národní soutěže amatérských fotografů, kterou už dvakrát vyhrál.   Úspěšný fotograf však při misích zastává úplně jinou funkci, je střelcem AGS-17, to je automatický granátový systém ruské výroby. "Je to nejtěžší zbraň čety, váží 19 kilogramů. Fotím až po splnění svých povinností," uvedl Hlaváč. Někdy ho focením pověří přímo velitel. Pak vznikají například panoramatické snímky, které jsou zároveň pracovní.   Nyní se chystá na svou sedmou misi, rovněž do Afghánistánu, odletět by měl 7. února. Zemi si zamiloval pro její přírodu. "Je člověkem nedotknutá. Je tam kontrast hor, polopouští a dravých řek," uvedl Hlaváč. Jeho přáním je si z nějakého vrcholku ledovce v Afghánistánu zalyžovat.   Výstava začíná v úterý vernisáží, jde o první část společné expozice ministerstev obrany a zahraničních věcí. Druhá část expozice, která bude vystavena od 1. února do 17. února také v Domě kultury, tvoří dalších 17 barevných fotografií stejného rozměru, jejich autory jsou pracovníci civilní části PRT - Kristýna Greplová, Martin Svozílek a Filip Moravec. Součástí výstavy budou i kresby afghánských dětí.   Lucie Zikmundová sap  