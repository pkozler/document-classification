 Starosta Hřenska: Druhou soutěsku otevřeme snad do dvou týdnů  --------------------    Ke zpravodajství: FOTO ve Fotobance; AUDIO  ID foto:  P201008110634101 ,  F201008160187701    --------------------    Hřensko (Děčínsko) 3. června (ČTK) - Už za dva týdny by měla být pro turisty otevřena i druhá povodní zničená soutěska ve Hřensku. Plavbu na lodičkách po řece Kamenici obec v první z nich, Edmundově soutěsce, obnovila už o Velikonocích. V uplynulých letech bylo jízdné z plavby na lodích v soutěskách řeky Kamenice největším příjmem do obecní kasy.   "Druhá soutěska je ve stavu oprav, které se dokončují. Největší problém je, že není ještě dokončená přístupová cesta od Mezní Louky," řekl dnes ČTK starosta Hřenska Josef Černý s tím, že cesta patří Národnímu parku České Švýcarsko.   Dosud zahájení plavby v soutěsce bránila protékající hráz, podle Černého ale už je hladina stabilní a na místě jsou i pramice. Dokončuje se i horní přístaviště, které loňská srpnová povodeň smetla. Náklady na opravy soutěsek starosta vloni po povodni odhadoval na 25 milionů korun, přesto se obec rozhodla neměnit vstupné. Dospělý tak letos zaplatí 70 korun, děti, senioři a handicapovaní 30 korun.   O plavbu na lodičkách v už otevřené Edmundově soutěsce mají turisté zájem, podle starosty jsou lidé zvědaví, jak to tam po povodni vypadá. "Do dnešního dne byla návštěvnost největší za celou dobu, co je soutěska letos otevřená. Povedlo se i počasí," řekl Černý. Ročně soutěsky navštíví až 150.000 lidí.   "Vloni byla největší návštěvnost 6. srpna, den před povodní," dodal starosta. Hřensko vloni v létě zasáhly čtyři záplavové vlny, největší tudy prošla 7. srpna. Soutěsky zdevastovala a návštěvníci mohou dodnes v nejužším místě vidět, že hladina řeky tam vystoupila o dobrých 15 metrů.   Úzkým korytem řeky se loni v srpnu prohnalo takové množství vody, jaké běžně protéká v Labi. Voda s sebou brala vše, co měla v cestě, rozmetala jezy, kiosek i toalety a soutěsky vrátila do podoby, v jaké zřejmě byly na konci 19. století, než je pro turisty nechal upravit tehdejší majitel zdejšího panství hrabě Edmund Clary - Aldringen.   Pro malou obec s 200 obyvateli jsou soutěsky a turistický ruch hlavním zdrojem příjmů. Letos počítá obec s tím, že ze soutěsek a provozování parkovišť získá do rozpočtu kolem 12 milionů korun. "Hřensko se ještě nevzpamatovalo. Práce je tady ještě minimálně na dva roky, zejména v soutěskách," dodal starosta. Obec navíc stále čeká na čtyři dotace od ministerstva pro místní rozvoj, musí ještě opravit například zábradlí kolem řeky Kamenice.   Pomalu se z následků povodně vzpamatovávají místní podnikatelé, kteří kvůli povodni přišli o polovinu svých loňských příjmů. Srpen totiž bývá podle starosty co do návštěvnosti ve Hřensku tradičně nejsilnější měsíc.   Letos prý už neotevřelo čtyři nebo pět podnikatelů. "Někteří to nepřežili. A ti, co to přežili, omezovali počet zaměstnanců. Dělali všechno možné, aby ušetřili," popsal situaci starosta. Podle něj teď podnikatelé doufají v to, že se letošní sezona povede a že se dostanou alespoň na své předloňské zisky.   Vanda Králová snm  