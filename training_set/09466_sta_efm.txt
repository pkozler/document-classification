 Stavitelé skladů ProLogis a AMB ohlásili spojení firem  Praha 31. ledna (ČTK) - Americké společnosti ProLogis a AMB Property Corporation, přední světoví stavitelé průmyslových nemovitostí, dnes oznámily fúzi. Spojením vznikne firma, jejíž majetek se bude pohybovat kolem 46 miliard dolarů, tedy asi 810 miliard korun. ProLogis podniká také v Česku.   Firmy očekávají, že celou transakci dokončí v letošním druhém čtvrtletí. Společnost vzniklá fúzí se bude jmenovat ProLogis.   ProLogis je mezinárodní vlastník a správce logistických nemovitostí spravující kolem 40 milionů čtverečních metrů průmyslových ploch v Severní Americe, Evropě a v Asii. V Česku má sklady například u Prahy v Jirnech a Úžici nebo v Ostravě.   Portfolio AMB na konci roku 2010 zahrnovalo kolem 14,8 milionu metrů čtverečních průmyslových nemovitostí. Společnost má silnou pozici například na čínském nebo brazilském trhu.   dnv vju  