 USA zažalovaly Deutsche Bank za podvodné lákání záruk na hypotéky  New York 3. května (ČTK) - Spojené státy dnes podaly na Deutsche Bank a její americkou hypoteční dceřinou firmu MortgageIT civilní žalobu za podvodné vylákání vládních záruk na její hypotéky. U soudu na Manhattanu bude americká vláda na bance vymáhat odškodné přes miliardu dolarů. Deutsche Bank uvedla, že obvinění je nepodložené.   Jde o jeden z prvních případů, kdy vláda využila nového zákona proti lživému poskytování údajů o hypotékách a dalších finančních nástrojích za účelem získání federální podpory. Vláda uvádí, že MortgageIT si v letech 1999 až 2009 vyžádala od Federálního úřadu pro bydlení (FHA) záruky na více než 39.000 hypoték v hodnotě více než pět miliard dolarů. Podle vlády přitom do programu FHA vybírala takové hypotéky, které nesplňovaly kritéria kvality, aby později získala na jejich prodeji.   Vláda tvrdí, že FHA vyplatila na pojistných nárocích za nesplácené hypotéky MortgageIT 386 milionů dolarů (6,3 miliardy Kč) a čeká další náklady v řádu stovek milionů dolarů. Žádá proto o odškodnění ve výši trojnásobku dosud zjištěných škod, to znamená asi 1,2 miliardy dolarů.   Akcie Deutsche Bank dnes klesly o více než tři procenta. "Právě jsme stížnost dostali a zkoumáme ji," řekl mluvčí Deutsche Bank agentuře Reuters. "Jsme přesvědčeni, že obvinění proti MortgageIT a Deutsche Bank jsou nepodložená a nespravedlivá, a hodláme se proti tomuto kroku důrazně bránit," dodal.   Vláda v žalobě poukazuje na to, že Deutsche Bank a její hypoteční pobočka měly silné pobídky investovat do hypoték, které by byly pojištěny u FHA a mohly se pak s touto garancí prodat investorům. Neměly naopak motivaci, aby zajistily, že pojištěné hypotéky budou mít požadovanou kvalitu, to znamená zejména ověření klientovy schopnosti splácet.   Deutsche Bank koupila MortgageIT za 430 milionů dolarů v roce 2007, tedy v době, kdy již ve Spojených státech vypukla hypoteční krize. Podle dubnové zprávy vyšetřovacího podvýboru Senátu Deutsche Bank ztratila v důsledku zhroucení trhu hypoték 4,5 miliardy dolarů, kdyby však část svých hypoték neprodala, ztratila by mnohem více. Zpráva poukazuje na to, že Deutsche Bank lákala klienty ke koupi hypotečních cenných papírů, o nichž tušila, že jejich hodnota klesne na dno.   hp vju  