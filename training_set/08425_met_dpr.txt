 Ve středních Čechách místy ztěžují jízdu zbytky sněhu  Zprávu jsme ve všech odstavcích aktualizovali, doplnili jsme vyjádření mluvčího Správy železniční dopravní cesty.   --------------------    Praha 2. ledna (ČTK) - Na některých středočeských silnicích mohou ztěžovat jízdu zbytky sněhu po pluhování. Obezřetní by měli být řidiči zejména na silnicích druhé a třetí třídy na Berounsku. Na Rakovnicku odpoledne ležel na menších silnicích rozbředlý sníh, vyplývá z informací Ředitelství silnic a dálnic.   Komplikace byly hlášeny i na méně frekventované železniční trati mezi Hostivicí a Rudnou u Prahy, kde koleje již v sobotu večer zavál sníh. "Večer tam již nebyl žádný provoz, tak se to mělo propluhovat až ráno," řekl ČTK mluvčí Správy železniční dopravní cesty Pavel Halla. Kvůli technické závadě na pluhu se ale odstraňování sněhové závěje zkomplikovalo. "Chybělo nějakých 30 metrů k tomu, aby dojel za výhybku, jinak by ta trať byla hned sjízdná," poznamenal Halla. Porouchaný pluh musel být nejdříve odtažen, provoz na trati se proto podařilo obnovit až odpoledne.   "Je to ale málo frekventovaná trať. Od pondělí do pátku tam nejezdí vůbec žádný vlak a v sobotu a neděli pouze dva páry vlaků," podotkl mluvčí Českých drah Petr Šťáhlavský. Výluka tak podle něj měla minimální dopad.   Cestáři ráno doporučovali řidičům zvýšenou opatrnost také na většině hlavních tahů. Problémy byly hlášeny například na teplické dálnici D8, kde se mezi druhým a třetím kilometrem ve směru na Prahu objevovaly sněhové jazyky.   Teploty v kraji se pohybují od minus dvou do tří stupňů nad nulou, na většině území vane slabý vítr. Odpoledne se v regionu vyskytovaly i sněhové přeháňky, a to zejména na Kladensku, Kolínsku, Kutnohorsku, Nymbursku, Příbramsku a v okrese Praha-východ.   khj jpt  