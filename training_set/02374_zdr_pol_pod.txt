 Ředitel klatovské nemocnice kvůli zdraví a únavě rezignoval  Klatovy 27. ledna (ČTK) - Ředitel klatovské nemocnice, největšího zdravotnického zařízení vlastněného Plzeňským krajem, rezignoval ke konci ledna na funkci. Jiří Vlček stál v čele nemocnice 2,5 roku. Jeho předchůdkyni Irinu Rieglovou odvolalo tehdejší vedení kraje kvůli tomu, že nedokázala řešit personální krizi na gynekologicko-porodnickém oddělení. K rozhodnutí odejít vedly Vlčka osobní i zdravotní důvody, řekl dnes ČTK krajský radní pro zdravotnictví Václav Šimánek (ČSSD).   "Na místo krizového ředitele byl jmenován pan František Lešundák, který se účastnil výběrového řízení kraje na funkci ředitele zdravotnického holdingu," řekl Šimánek. Podle hejtmana Milana Chovance (ČSSD) je to kvalitní a zkušený manažer, jakého nyní nemocnice potřebuje. Kraj připraví výběrové řízení, nového ředitele nemocnice chce mít vybraného nejpozději do konce roku, řekl radní.   Vlček odchází pode svých slov z osobních důvodů. Cítí ale také velkou únavu. Za dobu svého působení v Klatovech stále řešil krizové situace. Nemocnice byla při jeho příchodu ve špatném stavu, hrozily velké komplikace kvůli odchodů lékařů z gynekologie. Nemocnice se potýká také se špatnou ekonomickou situací, kdy v posledních letech každoročně generuje ztrátu přes 30 milionů korun. Ředitel musel navíc řešit další starosti spojené s výstavbou nové nemocniční budovy, kam se sestěhuje většina oddělení. Stavba má přijít na 900 milionů korun a dalších půl miliardy bude stát vybavení přístroji i nábytkem.   Klatovskou nemocnici nyní také velmi citelně zasáhly výpovědi lékařů v souvislosti s akcí Děkujeme, odcházíme. Výpovědi podala zhruba polovina z téměř 90 doktorů, nejvíce je ohrožen provoz ARO, neurologie, porodnice a chirurgie.   Lada Pešková snm  