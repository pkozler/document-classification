 Heger slíbil jednat s premiérem o zárukách vlády pro lékaře  --------------------    Ke zpravodajství: FOTO/aktuality   Doplnili jsme vyjádření účastníků semináře na briefingu, v 2. odst. Štěcha,  ve 3. odst. Hegera a Engela, v 6. odst. Gajdůškové, v 7. odst. odborářů a v 10. odst. Kubka.   --------------------    Praha 18. ledna (ČTK) - Ministr zdravotnictví Leoš Heger (TOP 09) je připraven hovořit s premiérem Petrem Nečasem (ODS) o zárukách, které by dala vláda ve svém usnesení nespokojeným nemocničním lékařům, pokud jim nestačí slovo ministra. Heger to dnes řekl na semináři, který svolal předseda Senátu Milan Štěch (ČSSD). Heger rovněž uvedl, že pokud si lékaři myslí, že změnou ministra se problémy vyřeší, z vedení resortu odstoupí.   Podle Štěcha je na místě, aby do řešení hromadných odchodů nemocničních lékařů v odborové akci Děkujeme, odcházíme vstoupila vláda. "Cílem je, aby výzva nebyla naplněna a lékaři neodešli," řekl.   Heger potvrdil, že je ochoten s odboráři jednat. Je přesvědčen, že stejně smýšlí i premiér. Předseda Lékařského odborového klubu - Svazu českých lékařů (LOK-SČL) Martin Engel nabídku k jednání přivítal.   V odborové akci Děkujeme, odcházíme chce odejít z nemocnic k 1. březnu přes 3800 lékařů, další stovky vypovídají dohody o přesčasech. Mohlo by to narušit činnost nemocnic, v řadě míst by podle odborářů nebyla zajištěna ani akutní péče. Ministr dnes zopakoval, že akutní péče zajištěna bude.   "Vím, že společnost obecně trpí nedůvěrou. Těžko mohu přinést lékařům peníze v pytli," řekl ministr s tím, že zatím může lékařům jen slíbit, že příští rok už jim platy stoupnou. Podotkl, že jako ředitel královéhradecké nemocnice měl u svých lékařů dobré jméno, takže většina by jeho slibům věřila. Odcházejícím lékařům ale jeho slova nestačí. "Místo slibu ministra by mohlo být usnesení vlády, budu o tom mluvit s premiérem, co lze udělat," slíbil Heger.   Místopředsedkyně Senátu Alena Gajdůšková (ČSSD) jako viceprezidentka Svazu pacientů vyzvala vládu k přijetí okamžitých opatření. "Z vystoupení pana ministra jsem necítila vůli tuto situaci vyřešit," uvedla senátorka, která se postavila za požadavky lékařů. "Tři sta milionů měsíčně na platy jsou drobné ve státním rozpočtu. Tady není o čem se bavit. To prostě nikdo neobhájí, že ty peníze nejsou k nalezení," dodala.   Podle odborářů jsou peníze na vyšší platy přímo v systému zdravotního pojištění, stačí omezit korupci. Peníze ze státního rozpočtu nežádají.   Heger poznamenal, že klidně odstoupí, jestli si lékařské odbory myslí, že personální změnou se situace vyřeší. "Dělat ministra odcházejícím lékařům není slast," řekl Heger.   Varoval, že akce odborů může skončit nejen pádem ministra, ale pádem celé vlády. Pak by peníze dostali v havarijní situaci od jiné vlády a připravené a dlouho očekávané reformy by se zpomalily.   Prezident České lékařské komory Milan Kubek dodal, že cílem odborové akce není vyhnat lékaře do ciziny, ale zlepšit jim podmínky v tuzemsku, aby zůstali. Místo hledání variant, jak bez lékařů péči zajistit, by se podle Kubka měli politici spíše zabývat tím, jak jejich odchodům předejít.   Když lékaři nebudou výpovědi stahovat, takže 1. března tisíce lékařů nepřijdou do práce, nastoupí krizové scénáře - pacienti budou přesouváni za péčí, budou koordinovány volné nemocniční kapacity ve spolupráci s kraji, dočasně se může snížit standard péče. Akutní péče musí v každém případě zůstat zachována, ujistil ministr.   V nejkrizovější variantě je podle Hegera i pomoc armády či vyhlášení krizového stavu. Heger musí podle svých slov jako manažer zvažovat všechny varianty, věří ale, že lékaři vyslyší jeho výzvu, aby s výpověďmi počkali a dali mu čas na nastartování reforem, které peníze do platů přesunou.   nam mhm pba  