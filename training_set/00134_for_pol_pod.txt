 Prezident podpořil vládu, reformy jsou prý nezbytné  --------------------    Ke zpravodajství: FOTO/aktuality; AUDIO   Upravili jsme titulek, doplnili jsme další informace z prezidentova projevu.   --------------------    Praha 1. ledna (ČTK) - Prezident republiky Václav Klaus ve svém dnešním novoročním projevu podpořil současnou koaliční vládu vedenou Petrem Nečasem. Zdůraznil potřebu stabilní a funkční vlády a doufá, že se kabinet poučil ze své předvánoční krize. Prezident podpořil nutnost reforem. Míní, že nepříjemné rozpočtové škrty, ke kterým vláda přistoupila, samy o sobě nezaručují, že se k nim nebude nutné vrátit. Klaus se v projevu také ohradil proti výzvám k organizovanému odcházení některých profesí do ciziny. Lékaře však výslovně nejmenoval.   Napětí ve vládě vyvolala v prosinci kauza údajných korupčních praktik ve Státním fondu životního prostředí. V jejím důsledku rezignoval ministr životního prostředí Pavel Drobil. Opozice vyvolala ve sněmovně hlasování o nedůvěře vládě a koaliční strana Věci veřejné s podporou vlády váhala. Situace se vyjasnila až po schůzce všech tří stran právě u prezidenta republiky na Hradě.   Prezident Klaus také míní, že nepříjemné rozpočtové škrty samy o sobě nezaručují, že se k nim vláda nebude muset vrátit. V prvním desetiletí tohoto století si Česká republika, stejně jako Evropa i Amerika podle jeho názoru žila nad poměry. "Žili jsme bez rezerv a na dluh. V letech 2004 až 2007 jsme nevyužili příznivé situace k tomu, abychom zahájili potřebné změny," zdůraznil prezident s tím, že reformy jsou nezbytné.   Pokud vláda tyto reformy provede odvážně, rychle a racionálně, pak je veřejnost pochopí a podpoří, míní Klaus. Totéž očekává i od opozice. "Nepopulární opatření, která vláda dělá, stejně jako reformy, které připravuje, by musela provést každá vláda, která by byla na jejím místě," podotkl. Nabádal také, aby po nastupující "ozdravné" kůře nenastalo žádné "další lehkomyslné rozdávání veřejných peněz".   Důsledky nedávné krize budou i nadále citelné, přestože letošní rok bude zřejmě rokem ekonomického růstu, uvedl prezident. Nedávná krize podle něj byla spíše krizí euro-americkou. Varoval, že Evropa zaostává, a pokud bude tento vývoj pokračovat, brzy se tento kontinent dostane do problémů ještě větších a Česká republika s ním.   Varoval před opakováním takových kroků, jako byla například politika podpory solární energie. "Snad jsme se z tohoto případu dostatečně poučili. Nešlo a nejde o žádné velké ideje, ani o záchranu údajně ohrožené planety, ale jen a jedině o byznys," prohlásil.   Uvedl také, že výzvy k organizovanému, kolektivnímu a hromadnému odchodu některých profesí do ciziny jsou něčím, s ním se není možné smiřovat. Lékaře, kteří v minulých týdnech hromadně podávali výpovědi z českých nemocnic, přitom nejmenoval. "Je to nepřijatelné vydírání," řekl však. "Známá varovná slova o opouštění vlasti z básně Viktora Dyka platí i dnes ve světě mobilů a internetu," dodal.   Narážel tak zřejmě na verše českého básníka Dyka, který ve své básni Země mluví ve sbírce Okno z roku 1921 napsal: "Opustíš-li mne, nezahynu. Opustíš-li mne, zahyneš!"   Prezident ve svém projevu také připomněl, že se v loňských volbách dostaly do parlamentu i do vedení měst a obcí dříve neznámé politické strany i nové osobnosti. "Dejme jim příležitost, aby ukázaly, co umějí," řekl.   Zdůraznil i potřebu mezigenerační solidarity a vytváření pevných a solidárních vztahů uvnitř společnosti. V této souvislosti se zmínil hlavně o starosti dětí o své rodiče.   Na závěr svého projevu vyzval občany, aby se roku 2011 nebáli, ale aby nečekali, že ho dobrým za ně udělá někdo jiný. "Nikdo takový není. Jsme na to jen a jedině my sami. A zdaří se nám to, budeme-li jednat ve vzájemné pospolitosti," uzavřel.   nlm jpt  