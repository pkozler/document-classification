 Dálnice na Slovensku se už nebudou moci stavět na cizí půdě  Košice 26. ledna (ČTK) - Dálnice a rychlostní silnice na Slovensku stát už nebude moci stavět na nevyvlastněných pozemcích. Rozhodl o tom dnes Ústavní soud, který v dlouho očekávaném verdiktu za protiústavní označil kontroverzní zákon z dílny minulé vlády, jež výstavbu silnic na cizích parcelách umožňoval. Podobnou normu podle médií připravuje české ministerstvo dopravy.   Předchozí kabinet levicového premiéra Roberta Fica s cílem urychlit budování silniční infrastruktury v závěru roku 2007 prosadil, aby se při stavbě některých úseků mohly práce spustit i na cizích pozemcích ještě před ukončením vyvlastnění a vyplacení náhrady. Později se seznam rozšířil na všechny plánované dálnice a rychlostní silnice. Zákon u soudu napadla tehdejší opozice, jež se po loňských volbách dostala k moci.   "Když zákonodárce všeobecně určí, že pozemky pro konkrétní dálnice budou fakticky vyvlastněny už před proběhnutím vyvlastňovacího řízení (...), vylučuje tím ochranu vlastníků pozemků," uvedl soud podle médií v odůvodnění rozsudku. Daniel Lipšic, současný ministr vnitra a jeden z předkladatelů ústavní stížnosti, reagoval, že vláda bude muset odškodnit občany, jež zákon poškodil. Přesný počet případů, na které stát uplatnil kontroverzní zákon, zatím není známý.   Podobný zákon, který zrušil slovenský Ústavní soud, připravuje podle informací médií český ministr dopravy Vít Bárta. Chystaná norma by se v praxi projevila tím, že pokud majitel půdy odmítne výkupní cenu nabízenou státem, spory o náhradě bude řešit soud. Mezitím by však už na pozemek mohly vjet stavební stroje a budovat dálnici, pokud by její stavba byla ve veřejném zájmu. Obdobný zákon už poslanci v předchozích letech dvakrát projednávali, ale parlamentem neprošel.   Na zjevnou protiústavnost slovenského zákona upozorňovali experti už v době jeho schvalování. Vláda se tehdy bránila mimo jiné tím, že plánované silnice by měly vést přes pozemky asi 80.000 majitelů, čímž by se výrazně natáhlo vyřizování formalit potřebných pro získání parcel.   boa dvd  