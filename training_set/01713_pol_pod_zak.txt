 Plzeňský kraj má místnosti pro výslech dětských obětí kriminality  --------------------    Ke zpravodajství: FOTO/aktuality   --------------------    Plzeň 31. ledna (ČTK) - První dvě výslechové místnosti pro dětské svědky a oběti trestné činnosti zřídil v nemocnicích v Klatovech a v Plzni Plzeňský kraj. Neformální domácké místnosti mají policii usnadnit komunikaci a pomoci získat informace od dětí a mládeže do 18 let. Pro dětské oběti či svědky mnohdy závažné trestné činnosti má prostředí přispět k co nejmenšímu stresu a negativním zážitkům z výslechu. Pořízení místností podpořilo finančně ministerstvo vnitra. V zemi je nyní už 22 takových místností, řekl novinářům Radek Jiránek z ministerstva.   Zřízení a vybavení místností přišlo na více než milion korun. Plzeňský kraj dal téměř 458.000 a ministerstvo vnitra skoro 570.000 korun. Kromě policie je mohou využít například i orgány sociálně právní ochrany dětí.   Podle náměstka krajského ředitele pro službu kriminální policie a vyšetřování Rudolfa Císaře bude police využívat místnosti co nejvíce. V kraji se ročně stane obětí trestného činu na 200 dětí mladších 18 let, kolik je dětských svědků, statistiky neevidují. Policie přitom potřebuje děti vyslechnout i v mnohdy vážných případech násilí, týrání nebo pohlavního zneužívání, připomněl vrchní komisař Milan Klášterka.   Výslechové prostory sestávají ze tří sousedících místností, každá má samostatný vchod. Výslechová místnost je zařízena pro co nejlepší pocit a co nejmenší stres dětí - je tam sedací souprava, televize, hračky, knížky, pastelky či obrázky. Polopropustné zrcadlo, kamery a mikrofony přenášejí dění do monitorovací místnosti. Jsou skryté, aby nebudily pozornost. S dítětem je v místnosti většinou jedna osoba, ostatní vyšetřovatelé, obhájce, státní zástupce, rodiče, případně psycholog mohou výslech sledovat přes polopropustné zrcadlo a záznam ve vedlejší místnosti.   Policisté absolvují speciální školení, které zahrnuje také modelové situace. "Cílem je děti co nejméně traumatizovat," zdůraznil Císař. Technika umožňuje získat dokonale věrohodný záznam výslechu. Policie usiluje o to, aby bylo dítě vyslýcháno jen jednou a nemuselo si traumatické zážitky stále opakovat.   Výslechové místnosti začaly vznikat v roce 2007, kdy jich bylo otevřeno prvních 14. Tehdy je otevírala především policie. Později se přidaly i radnice. Plzeňský kraj je mezi kraji první, kdo projekt uskutečnil.   Lada Pešková snm  