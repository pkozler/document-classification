 Turecká telenovela se stala na Slovensku hitem, seriál míří do ČR  --------------------    Ke zpravodajství: ilustrační FOTO ve Fotobance  ID foto: F201005260437801, F200911201649901   --------------------    Bratislava 31. ledna (ČTK) - Slovenský televizní trh zažívá od začátku roku pomyslné zemětřesení. Žebříčku sledovanosti celoplošných televizí neohroženě kraluje jednoduchá turecká telenovela Tisíc a jedna noc, která zamíří také na české obrazovky. Seriál ze současnosti má s arabskými středověkými pověstmi, pohádkami či legendami společný jen název.   Příběh krásné Šeherezády a jejího nemocného syna, vysílaný v hlavním večerním vysílacím čase čtyřikrát v týdnu, si nenechává ujít zhruba milion Slováků. To je přibližně polovina ze všech, kteří právě sedí u televizních obrazovek. Zatímco diváci sledují pomalu plynoucí děj, tisk přináší podrobné informace ze života hlavních představitelů telenovely.   Analytici se shodli, že televize Markíza, jednička na trhu, měla při nasazení telenovely šťastnou ruku. Zatímco loni ji konkurenční stanice Joj ve sledovanosti začala dotahovat, od začátku vysílání romantického seriálu se pozice Markízy výrazně upevnila.   Původně se přitom telenovela měla podle médií vysílat jen dvakrát týdně, a to vpodvečer, kdy se tento typ programu obvykle nasazuje. Pak se očekávalo její přesunutí na druhý, méně sledovaný kanál televize. Divácký úspěch prvních dílů však přispěl k tomu, že příběh se stal hitem období, které pro televize patří spíše k slabším. Zájemci nyní mohou osudy filmové architektky sledovat každý večer od úterý do pátku, a to hned dvě části najednou, které dohromady zaberou téměř dvě hodiny.   Seriál bourá i tradiční náhled na nabídku večerních programů. "Zlaté časy obrazovky jsou pryč, už nestačí bavit, je třeba magnetizovat, a to, co přitahuje, jsou emoce a dobré konce, které v reportážích a dokumentech nebývají vždy," napsal list Sme.   Tisíc a jedna noc však není první telenovelou, která v zemi boduje. Několik seriálů tohoto typu přitahovalo diváky k obrazovkám před zhruba 15 lety.   V poslední době se však s výjimkou různých reality show a pěveckých či tanečních soutěží prakticky žádnému programu nepodařilo upoutat takovou pozornost jako 180dílné telenovele. Zatímco ta se stala magnetem pro diváky, v tisku se Slováci zase mohou dočíst podrobnosti o představitelce Šeherezády a jejího seriálového ctitele a současně šéfa Onura Aksala. Oba hlavní hrdinové jsou přitom v soukromí partnery a mají potomka.   Tureckou telenovelu už mohli zhlédnout diváci v několika evropských zemích, mimo jiné v Bulharsku, Rumunsku či Srbsku. Po Markíze se o nadcházejícím víkendu dostane na obrazovky české Novy, která stejně jako její slovenská sesterská stanice patří do skupiny CME. Také na Nově se romantický seriál představí v hlavním vysílacím času.   boa kš  