 FT: McDonald's vymění v Evropě část pokladních za terminály  --------------------    Ke zpravodajství: ilustrační FOTO ve Fotobance  ID foto:  P201001150358501 ,  F200811210132401 ,  F200811210132801    --------------------    Londýn 16. května (ČTK) - Řetězec rychlého občerstvení McDonald's se chystá v Evropě změnit způsoby objednání jídla a placení za něj. Část pokladních v 7000 restauracích po celém regionu mají nahradit terminály s dotykovou obrazovkou, u kterých si zákazníci objednají a zaplatí kartou. Řekl to v rozhovoru pro list Financial Times prezident McDonald's Europe Steve Easterbrook.   "Objednávání jídla se nezměnilo 30 nebo 40 let," řekl Easterbrook. Rozhodnutí o zavedení terminálů je součástí plánu, který má učinit prostředí v restauracích pohodlnější a příjemnější a přilákat zákazníky. Firma již v rámci tohoto programu začala modernizovat provozovny, prodloužila otevírací dobu a nabídla nová menu, upozornil FT.   Mnoho maloobchodních a spotřebitelských firem v Evropě má nyní problémy se stagnací nebo poklesem tržeb. McDonald's však vykázal v prvním čtvrtletí v Evropě meziroční růst tržeb v provozovnách otevřených nejméně rok o 5,7 procenta. To byl nejvyšší růst ze tří hlavních regionů firmy.   Podle Easterbrooka změny zjednoduší zákazníkům život a zlepší výkonnost. Průměrná doba transakce na jednoho zákazníka by se měla zkrátit o tři až čtyři sekundy. McDonald's obslouží denně v Evropě dva miliony zákazníků. McDonald's však rovněž díky nové technologii získá více informací o zvycích spotřebitelů. Supermarkety a další maloobchodní firmy mají běžně informace o nákupních zvycích zákazníků, které získávají z programů věrnostních karet, dodal FT.   Na českém trhu McDonald's působí od roku 1992. V současnosti zde provozuje 85 restaurací.   irl dvd  