 Írán pozval EU a další země na prohlídku svých jaderných zařízení  Upřesnili jsme předpokládaný termín prohlídky íránských jaderných zařízení a rozšířili o vyjádření Pekingu, komentář a background.   --------------------    Teherán 4. ledna (ČTK) - Írán "jako výraz své vstřícnosti" pozval Evropskou unii a několik států z řad velmocí i nezúčastněných zemí na brzkou prohlídku svých jaderných zařízení. Sdělil to dnes mluvčí íránského ministerstva zahraničí Ramín Mehmanparast.   Pozvané státy mají podle Teheránu vyslat do Íránu své velvyslance při Mezinárodní agentuře pro atomovou energii (MAAE), která jako agentura OSN sídlí ve Vídni, upřesnil na tiskové konferenci Mehmanparast. Návštěva se má uskutečnit snad 15. a 16. ledna, rozhodně před plánovaným setkáním Íránu s šesticí velmocí koncem ledna v Istanbulu.   K prohlídce íránských jaderných zařízení byli pozváni velvyslanci některých zemí EU, některých nezúčastněných zemí a některých ze šesti velmocí, se kterými Írán již vyjednává, řekl mluvčí. Odmítl upřesnit, zda mezi pozvanými jsou i Spojené státy. Dodal, že seznam pozvaných států bude zveřejněn později.   Peking dnes potvrdil, že byl pozván na prohlídku íránských jaderných zařízení spolu s dalšími státy, které ale nejmenoval. Nepotvrdil ani, zda pozvání přijal. Poznamenal jen, že v této otázce je s Teheránem dále v kontaktu.     Předchozí neoficiální zprávy západních médií, že Írán pozval některé země MAAE k prohlídce svých jaderných zařízení, hovořily o tom, že zvací dopisy z 27. prosince zaslal Teherán Rusku, Číně, Egyptu, skupině nezúčastněných zemí v rámci MAAE, Kubě, členům Ligy arabských států a Maďarsku, které nyní předsedá EU. USA prý pozvány nebyly.   Podle agentury AP pozváním jen některých z mocností se je Írán zjevně snaží rozdělit před plánovaným setkáním v Turecku. Podle analytiků právě neočekávaně přísné loňské sankce OSN, USA a EU proti Íránu nejspíš přivedly Teherán zpět k jednacímu stolu.   Šest velmocí - stálí členové Rady bezpečnosti OSN (Čína, Francie, Rusko, USA, Británie) a Německo - se společně snaží přinutit Teherán k větší ústupnosti ohledně jeho jaderného programu, který u Západu vzbuzuje obavy z toho, že Írán chce získat jadernou zbraň. Teherán to popírá a tvrdí, že jeho jaderný program je pouze mírový.   Zatím poslední kolo jednání se uskutečnilo začátkem prosince loňského roku v Ženevě, žádné zásadní výsledky však nepřineslo. Napětí vždy umocňoval zdrženlivý postoj Íránců ke zpřístupnění svých zařízení.     Určité zklidnění naopak přineslo prosincové prohlášení izraelského ministra pro strategické záležitosti Mošeho Jaalona, podle kterého série technických problémů zpozdila o několik let případné nabytí atomové bomby Teheránem. "Írán není prozatím schopen sám vyrábět jaderné zbraně," ujistil tehdy ministr.   Izrael je podle agentury AFP podezříván, že stojí za počítačovým virem Stuxnet, který údajně zasáhl íránské centrifugy na obohacování uranu. Teherán také obviňuje židovský stát a Spojené státy, že jsou v pozadí atentátů, které v listopadu zabily představitele íránského jaderného programu a dalšího zranily.         pek mik  