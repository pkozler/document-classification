 Zisk společnosti Ikea loni stoupl o šest procent  Stockholm 14. ledna (ČTK) - Švédské společnosti Ikea stoupl v loňském fiskálním roce zisk o šest procent na 2,69 miliardy eur (65,6 miliardy Kč). Firmě pomohlo zvýšení prodeje a ziskových marží, které vyrovnalo i vyšší náklady způsobené sporem v Rusku. Ikea je největším maloobchodním prodejcem nábytku na světě.   Již dříve společnost uvedla, že její tržby za rok do konce srpna 2010 stouply o 7,7 procenta na rekordních 23,1 miliardy eur. Podnik proslulý ve světě nábytkem, který si zákazník vybalí doma z plochých krabic a smontuje sám, dodala, že její náklady loni stouply na 7,9 miliardy eur ze 7,2 miliardy v předchozím roce. Důvodem byly hlavně náklady na urovnání sporu kolem pronájmu naftových generátorů v Rusku.   Řetězec má 280 obchodů ve 26 zemích světa, včetně České republiky, a zaměstnává kolem 127.000 osob. Společnost vlastní nadace zřízená jejím zakladatelem, Ingvarem Kampradem, napsala agentura AP.   V Česku Ikea provozuje čtyři obchodní domy s nábytkem a bytovými doplňky. V loňském fiskálním roce prodejnám firmy v Česku kvůli hospodářské krizi klesly poprvé tržby, a to na 6,93 miliardy korun ze 7,28 miliardy Kč ve fiskálním roce do konce srpna 2009. Počet návštěvníků se však meziročně zvýšil z necelých deseti milionů v roce 2009 na 10,886 milionu. Přibližně polovinu tvořili zákazníci, kteří si koupili zboží.   irl vju  