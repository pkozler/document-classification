 Odbory Národního divadla Brno žádají nezávislý audit hospodaření  Brno 26. května (ČTK) - Odbory Národního divadla Brno volají po důslednější kontrole hospodaření brněnské první scény. Magistrát kvůli kritické zprávě bývalého ekonomického náměstka Reného Adámka poslal do divadla své kontrolory, pracovat začali v pondělí. Podle odborů je ale nutné, aby hospodaření v letech 2008 až 2011 prozkoumal nestranný a nezávislý auditor zvenčí. Vyplývá to z prohlášení, které dnes ČTK poskytla tajemnice odborů Eva Roučková.   "Domníváme se, že kontrola ze strany zřizovatele i ze strany vnitřního auditora divadla je nedostatečná, nedůsledná a zaměřená jen na 'administrativní' stránku věci," stojí v prohlášení. Podle odborů jsou v provozu divadla nehospodárnosti, často zdůvodňované "uměleckým záměrem" inscenátorů. Pokud by divadlo lépe hospodařilo, nemuselo by tolik snižovat platy, tvrdí odbory.   Ředitel Národního divadla Brno Daniel Dvořák nechce situaci komentovat. "Nebudu se k této záležitosti vůbec vyjadřovat do té doby, než skončí kontrola," řekl ČTK.   Stávající kontrolu provádí podle náměstkyně primátora Jany Bohuňovské (ODS) magistrátní odbor interního auditu a kontroly. Prozkoumá hospodaření od roku 2006 do prvního pololetí letošního roku. "Kontrola každého roku bude trvat asi 2,5 měsíce, závěry lze čekat v listopadu," uvedla Bohuňovská. Podle ní kontroloři prověří veškeré dokumenty. Jediné, čím se zabývat nemohou, a zde budou chtít posouzení po řediteli, je výše honorářů pro jednotlivé umělce.   Na dnešní výzvu odborů zatím Bohuňovská neodpověděla ani pozitivně, ani negativně. Podle ní se však mají ona a primátor Roman Onderka (ČSSD) sejít se zástupci odborů. Odboráři tak budou mít příležitost svou žádost tlumočit osobně.   Na údajnou neefektivitu a nehospodárnost divadla upozornil ve zprávě o finanční situaci ekonomický náměstek René Adámek. Krátce poté z divadla odešel, ve funkci byl necelé tři měsíce. Dvořák kritiku označil za zlomyslný pokus ublížit divadlu.   Špatné výsledky dorovnává divadlo podle Adámka z rezervních fondů. Konkrétně ekonom kritizoval to, že u většiny inscenací náklady několikanásobně převyšují výnosy. Návštěvnost se prý zvyšuje jen díky rozdávání vstupenek zdarma a neekonomickým výměnným obchodům. Adámek kritizoval také vysoké honoráře vyplácené režisérům, scénografům a dalším umělcům.   Podle dřívějšího Dvořákova vyjádření se Adámek pokusil diskreditovat divadlo, kam nastoupil jako vítěz výběrového řízení, ale bylo zřejmé, že na konci zkušební doby odejde. "Jeho vývody jsou subjektivní a účelové bez jakékoliv znalosti problematiky. Cituje nerelevantní zákony, překrucuje fakta a uvádí chybné údaje," uvedl v Mladé frontě Dnes Dvořák.   Jan Tomandl Lucie Kučerová snm  