 Muž na jihu Čech dvanáctkrát znásilnil své dvě nezletilé dcery  Jindřichův Hradec 24. ledna (ČTK) - Policie začala stíhat čtyřicetiletého muže z Jindřichohradecka, který údajně od roku 2006 do poloviny loňského roku dvanáctkrát znásilnil své dvě dcery, jimž ještě nebylo 15 let. ČTK o tom dnes informoval jihočeský policejní mluvčí Milan Bajcura.   "Případ takového charakteru je velmi ojedinělý," řekl Bajcura. Policie na něm začala pracovat před několika dny. Ale dokazování komplikoval nízký věk obou dívek a jejich stále dětské rozumové chápání.   Čtyřicetiletý muž se během výslechů vymlouval na to, že dcery lžou. Pravdivost dívčiných výpovědí potvrdil až znalec z oboru psychologie a také lékařské zprávy. Policie muže stíhá na svobodě. "Státní zástupce zatím nepodal návrh na vzetí do vazby," uvedl Bajcura.   rek mol  