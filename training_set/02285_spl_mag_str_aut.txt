 V K. Varech skončil náročný závod historických vozů Winter Trial  --------------------    Ke zpravodajství: FOTO/aktuality; VIDEO   --------------------    Karlovy Vary 28. ledna (ČTK) - Do Karlových Varů přijel dnes po poledni jako první z účastníků nejnáročnějšího zimního orientačního dálkového závodu pro automobilové veterány The Winter Trial nizozemský závodník Engelbert Kersten se spolujezdcem Haibem Vroenhovenem v automobilu Bentley z roku 1927. Měli za sebou na 2200 kilometrů, které museli ujet od nedělního startu v německém Wolfsburgu. Letos se na start závodu postavilo 80 posádek, většinou z Nizozemska, Velké Británie nebo Irska.   Nizozemskou posádku po chvíli následovaly další automobily, které jeden za druhým projížděly bránu vítězů postavenou na Divadelním náměstí. Druhý v cíli byl vůz Volvo následován veteránem Porsche. Poté se objevila i řada slavných "závoďáků" MG, převážně s nizozemskými závodníky. Všichni byli evidentně dobře naladěni a šťastní, že do cíle dojeli. Kersten novinářům řekl, že poslední etapa byla opravdu náročná. "Hrozně se ochladilo a v otevřeném voze to bylo opravdu těžké. Ale byl to skvělý závod," podotkl.   Zimní závod, který letos vstoupil do druhého desetiletí své existence, dělal tentokrát opravdu čest svému jménu. Po většinu etap, které vedly do cíle v lázeňském městě přes polská, česká a rakouská města, panovaly poměrně drsné klimatické podmínky. Ty prověřily vytrvalost řidičů ve vozech s otevřenou kabinou. Jejich majitelé je dodatečně vybavili "novodobým" vytápěním, jinak by patrně cestu ve zdraví nepřežili. Platilo to třeba pro kabriolet Bentley Derby z roku 1931 britské posádky Elliot Dale a Richard Porter.   Převahu v závodním poli měly ovšem sportovní vozy ze 60. a 70. let minulého století. Soutěžilo se ve dvou kategoriích, závodní a jízdy pro zábavu. Délka závodní části byla přes 2200 kilometrů a patřily k ní i dvě noční rychlostní zkoušky, jedna se jela v okolí Plzně. Závod byl náročný na orientaci, jezdci dostávali mapy tratě až před každou etapou a nesměli použít navigaci. Jejich hlavním úkolem je ve stanovených časech projet určenými kontrolními body při dodržování pravidel silničního provozu.   Českou republikou "zimní zkouška" letos projížděla už pošesté. V roce 2008 dokonce startovala v Praze. "Nikde jinde v Evropě jsme nenašli tolik nadšenců do rallye. Je tam skvělá atmosféra, skvělá země, vždycky je tam trochu sněhu, což je pro nás důležité, protože je to zimní závod," řekl v neděli ve Wolfsburgu hlavní organizátor Bart Rietbergen, který každé posádce ještě před mávnutím startovního praporku potřásl rukou a popřál štěstí. Stejný ceremoniál následoval i v cíli, kde si pořadatelé se závodníky navíc vždy padli do náručí.   Akce se koná pod hlavičkou Mezinárodní automobilové federace FIA a pořádá ji Rietbergenova organizace Classic Events. Jezdí se za plného provozu a doplňují ji testy na uzavřených okruzích. Letos tak závodníci vyzkoušeli své dovednosti na mosteckém autodromu a na trati Ecce Homo ve Šternberku. Mezi startujícími byl i Gijs van Lennep se spolujezdcem Iainem Tulliem v Porsche 356 SC z roku 1964. Van Lennep v 70. letech dvakrát vyhrál slavný závod 24 hodin Le Mans a má na svém kontě i osm startů ve formuli 1.   Vladimír Meluzín kš  