 Ouattara vyzval k zásahu cizích komand v Pobřeží slonoviny  --------------------    Ke zpravodajství: FOTO/aktuality   --------------------    Abidžan 6. ledna (ČTK) - Mezinárodně uznávaný vítěz loňských prezidentských voleb v Pobřeží slonoviny Alassane Ouattara dnes v rozhovoru s agenturou AP vyzval západoafrické státy, aby do země vyslaly komanda s cílem sesadit dosavadního prezidenta Laurenta Gbagba. Ten se po listopadových volbách odmítá úřadu vzdát a jednání o řešení krize se dostala do slepé uličky.   Hospodářské společenství západoafrických zemí (ECOWAS) Gbagbovi v prosinci pohrozilo vojenskou intervencí, pokud úřad neuvolní. Do země vyslalo delegaci, která ho měla přimět k dobrovolnému odstoupení výměnou za amnestii. Gbagbo po dvou kolech rozhovorů údajně souhlasil s dalším jednáním o mírovém řešení. ECOWAS se k případné invazi zatím nevyjádřilo.   Ouattarův tábor se dosud přikláněl k silovému řešení. Podle Ouattary by v zemi rozdělené po občanské válce před osmi lety intervence nemusela vést k obnovení konfliktu, jak se obávali někteří odborníci.   "Pokud ECOWAS vyšle zvláštní jednotky s cílem sesadit Gbagba, bude sesazen bez větších škod," řekl Ouattara, kterého za vítěze voleb uznává velká část mezinárodního společenství v čele s OSN. Gbagbo prý nemá odvahu čelit podobným situacím, a jakmile uvidí, že jednotky ECOWAS se ho jdou zmocnit, dá se na útěk.   Ouattara dál upozornil, že podobné operace elitních jednotek proti jedincům, kteří "představovali problém", se v minulosti uskutečnily také v Latinské Americe.     Od začátku tahanic o prezidentský úřad zahynulo nejméně 170 lidí. Podle diplomatů a bezpečnostních sil je mnoho z nich obětí nočních nájezdů zabijáckých komand ve čtvrtích, kde je Ouattara populární. Přes nepokoje v zemi však podle agentury Reuters proudí do přístavů k vývozu přibližně stejný objem dodávek kakaa jako dříve. Pobřeží slonoviny je největší světový producent kakaa.   kne mik  