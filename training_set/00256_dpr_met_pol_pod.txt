 Některá středočeská města utratila za údržbu víc peněz než vloni  Praha 4. ledna (ČTK) - Některá města ve Středočeském kraji v této sezoně utratila za údržbu silnic a chodníků víc peněz než za celou loňskou zimu. Například v Berouně se údržba doposud prodražila o jeden milion korun. S vyšší částkou počítají rovněž v Mělníku. V Kladně podle odhadů doposud stála zhruba 10 milionů korun. Kraj vydá na zimní údržbu měsíčně kolem 100 milionů korun. Podle hejtmana Davida Ratha (ČSSD) byla za prosinec tato částka překročena. Další investice měst i kraje míří do oprav děravých silnic, které se v zimě provizorně záplatují studenou asfaltovou směsí. Větší opravy se plánují až na jaro, zjistila ČTK.   Vedoucí kladenského odboru dopravy a služeb Tomáš Fujan uvedl, že děr je na silnicích ve městě poměrně hodně a opravují se průběžně. Podle mluvčího rakovnické radnice Jana Poláka jsou opravovány především větší výtluky. V Mladé Boleslavi opravují problematická místa už od začátku prosince. "Výtluky se snažíme postupně retušovat. Je to poměrně drahá záležitost a navíc se jedná jen o dočasnou opravu," uvedl náměstek primátora Adolf Beznoska.   Naopak s opravami v nejbližší době nepočítají pracovníci technických služeb v Berouně. ČTK to sdělila mluvčí radnice Pavla Švédová. "Oprava by asi nebyla za těchto klimatických podmínek efektivní, výtluky by se za chvíli udělaly nanovo. Nicméně ihned, jak sleze sníh, budou cestáři silnice projíždět a monitorovat. S opravami se začne na jaře," vysvětlila Švédová. Větší opravy odkládají na jaro i ostatní města v regionu.   V Berouně se navíc podle Švédové letošní zimní údržba prodražila zatím o milion korun. Technické služby před letošní zimou zakoupily 150 tun posypové soli, kterou téměř spotřebovaly. Musely proto dokoupit dalších 60 tun. "V současné době už je spotřebováno 145 tun soli. Je to přibližně stejně, kolik jí bylo zapotřebí loni za celou zimu," sdělila mluvčí.   Zimní údržba v Mělníku bude podle odhadů v porovnání s rokem 2009 o jeden milion korun dražší. Může za to zejména větší spotřeba posypového materiálu a vyšší ceny soli v zimě. ČTK to řekl mělnický starosta Ctirad Mikeš. Deset milionů korun zatím stála zimní údržba Kladno. ČTK to řekl náměstek primátora Miroslav Bernášek (ODS). Tři miliony podle něj bylo zaplaceno za úklid chodníků, zbývající částka je investicí na údržbu silnic. Vloni město za údržbu zaplatilo 34 milionů korun.   Rakovník podle mluvčího Jana Poláka doposud za faktury v listopadu a prosinci zaplatil 3,4 milionu korun. "Celkem máme předběžně vyhrazeno šest milionů na zimní údržbu od ledna do března a od listopadu do prosince letošního roku," doplnil Polák.   Podle hejtmana Ratha kraj zaplatí ročně za údržbu silnic 1,2 miliardy korun, další peníze míří do oprav děravých silnic. "Pokud by zima šla takto dál, tak by ty škody byly vyšší než ze zimy na přelomu let 2009 a 2010, kdy byly skutečně poměrně veliké a na sanaci škod se utratilo kolem 400 až 500 milionů," obává se hejtman.   mar khj zik vju  