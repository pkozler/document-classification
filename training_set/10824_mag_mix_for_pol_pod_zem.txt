 Vláda daruje kladrubského hřebce britskému královskému páru  --------------------    Ke zpravodajství: FOTO ve Fotobance  ID foto:  P201104281001101 ,  P201104281014001 ,  P201104280980401    Doplnili jsme další informace v 5. a 6. odstavci a vyjádření ministra zemědělství v předposledním odstavci.   --------------------    Praha 18. května (ČTK) - Vláda dnes souhlasila s darem pro britské královské novomanžele, prince Williama a jeho ženu Kate. Novinářům to po jednání vlády řekl premiér Petr Nečas (ODS). Pětiletý hřebec Favory Alta XXI. bude podle něj na britský pár "bezúplatně převeden", ale prozatím zůstane na "výslovnou žádost" obdarovaných v národním hřebčíně v Kladrubech. Cenu koně Nečas vyčíslil na 30.000 eur (asi 730.000 korun).   Do Británie nyní putuje "zkumavka se specifickým genetickým materiálem", uvedl Nečas bez bližšího upřesnění. "Čili část tohoto hřebce bude dodána s předstihem," dodal s úsměvem.   Návrh na dar předložil ministr zemědělství Ivan Fuksa (ODS). William a Kate Middletonová měli svatbu 29. dubna a Fuksa podobu svatebního daru oznámil ještě před ní. Pětiletý hřebec Favory Alta XXI. je však stále v kladrubské stáji, za což ministerstvo zemědělství sklízelo kritiku.   Česká strana byla na vypravení do Británie vzácného zvířete připravena. Kůň už má všechna potřebná veterinární osvědčení, uvedl Jan Höck, ředitel Národního hřebčína Kladruby nad Labem. "Koně snášejí cestování dobře, máme na to speciální kamiony. Jel by řidič a ošetřovatel, který má ke koni i během cesty přístup," řekl už dříve Höck.   Ke "zkumavce se specifickým genetickým materiálem" Höck dnes uvedl, že premiér tak zřejmě označil sperma. Podle něj však není jasné, k čemu by je britská strana potřebovala. Připustil, že s mraženým koňským spermatem se obchoduje. "Ale to nebude případ královské rodiny," řekl ředitel ČTK.   Podle Jiřího Nesvačila z Hřebčína Favory, který také chová starokladrubské koně, by zmíněným genetickým materiálem mohl být krevní vzorek. Ale ani to prý není příliš pravděpodobné. "Hřebec už má osvědčení o původu a veterinární vyšetření, takže není důvod si vyžádat krevní vzorek. Sperma také ne, žádný chov starokladrubských koní tam nemají. Ledaže by chtěli křížit, starokladrubský kůň se kříží třeba s lipicánem, tedy příbuznými koňmi," řekl ČTK Nesvačil.   Linie Favory, ze které byl pětiletý bělouš vybrán, je jednou z nejstarších čistokrevných linií starokladrubských koní. Je předurčený k tomu, aby byl plemeníkem. Má klidnou a mírnou povahu a ochotně se učil pod sedlem i v zápřahu. Hřebec má vynikající původ. Otec koně se účastnil mistrovství světa, Evropy i mezinárodního závodu ve Winsdoru.   Kůň pochází z národního hřebčína, který je nejstarším velkým hřebčínem na světě. Funguje 432 let. Hřebčín v Kladrubech nad Labem a kmenové stádo běloušů jsou od roku 2002 národní kulturní památkou.   "Jsem rád, že se vše podařilo dotáhnout do úspěšného konce. Jde o mimořádnou příležitost pro prezentaci světově unikátního chovu a kulturních pokladů České republiky," uvedl dnes v tiskové zprávě ministr Fuksa.   O kladrubský hřebčín se v minulosti členové britské královské rodiny zajímali. V roce 2007 tam zavítala dcera královny Alžběty II. princezna Anna, o 11 let dříve Kladruby navštívil manžel panovnice princ Filip.   jd lp jlc vit kš  