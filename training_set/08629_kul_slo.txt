 Kontroverzní bustu Roberta Fica vystavuje pražská MeetFactory  Praha 13. ledna (ČTK) - Galerie Kostka pražské MeetFactory vystavuje do konce ledna bustu slovenského expremiéra Roberta Fica od sochaře Dalibora Bači, která loni v srpnu způsobila poprask v Bratislavě. Sochař spolu s přáteli ze sdružení Veřejný podstavec umístil bustu před budovu odborů. Přestože měl od odborářů souhlas k prezentaci umění, podobizna Fica se jim nelíbila a žádali její okamžité odstranění. Umělci chtěli akcí upozornit na zahlcování veřejného prostoru kýčem a vyvolat diskusi.   Výstava s jediným exponátem se nazývá "Doc. JUDr. Robert Fico, CSc.". Kurátor výstavy Dušan Zahoranský sochu vystavil mimo jiné proto, že se domnívá, že politické kauzy vnímají lidé v celé střední Evropě obdobně. "Věříme, že i přesto, že je to kauza trochu přivezená z jiného prostředí, tak právě ta arogance a neodbornost zodpovědných lidí by měla být pochopená v každém regionu," řekl ČTK Zahoranský.   Autor sochy podotkl, že když poprvé viděl místo, kde má být vystavena, rozhodl se, že na nabídku kývne. "Když jsem viděl ten velký prostor a zjistil, jaká je tu zima, tak jsem souhlasil. Bude tu za trest," podotkl Bača. Galerie Kostka totiž sídlí ve velké nevytápěné hale.   Bača si prý Fica jako předmět svého díla zvolil proto, že za jeho vlády se začali na Slovensku agresivně přemísťovat a instalovat sochy. Jako příklad zmínil odhalení sochy velkomoravského panovníka Svatopluka na Bratislavském hradě od slovenského sochaře Jána Kulicha loni v červnu.   Svatoplukova socha vzbudila na Slovensku kontroverze. Kulich byl aktivním sochařem za komunistického režimu. Svatopluka Fico označil za panovníka, který "tu byl dávno před svatým Štěpánem a svatým Václavem (patrony Maďarska a Česka). Socha byla odhalena v Bratislavě 6. června 2010, týden před volbami.   Busta předsedy slovenské sociálně demokratické strany Smer Roberta Fica nezůstala loni v srpnu před budovou bratislavského Istropolisu (Dům odborů) ani jeden den. Krátce po její instalaci ji nechalo vedení odborů zahalit bílou plachtou, pár hodin na to zmizela socha úplně. K jejímu odstranění vyzval sám Fico.   "Hysterická a nepromyšlená reakce odborů načrtla vztahy a propojení, které autor možná ani přímo nespojoval s umístněním busty," napsali umělci v srpnovém prohlášení. "Odstranění (busty) z pověření nejvyšších míst dává signál, že veřejný prostor je silné politikum i více než dvacet let po sametové revoluci," dodali členové sdružení Veřejný podstavec.   hck bns mal  