 České pojišťovny prošetřovaly loni o 14 pct více podezřelých škod  Praha 25. ledna (ČTK) - Pojišťovny loni prošetřovaly 5142 podezřelých škod, což bylo o 14 procent více než v roce 2009. Celková hodnota odhalených případů činila 625 milionů Kč, byla tedy o jedno procento nižší než předloni. ČTK o tom dnes informovala Česká asociace pojišťoven (ČAP). Podle světových statistik patří mezi podvody zhruba každý sedmý případ, který klient pojišťovnám ohlásí.   Hodnota odhalených podvodů klesla hlavně v pojištění motorových vozidel. V tomto oboru je tradičně odhaleno nejvíce pojistných podvodů a evidována nejvyšší prokázaná hodnota podvodů ze všech oblastí pojištění. "Ačkoli jsme i loni v této oblasti zaznamenali tříprocentní nárůst počtu šetřených případů, pokles prokázané hodnoty o 16 procent svědčí o tom, že odhalené případy pojistných podvodů se týkaly nižších škod než v předchozím období," uvedl specialista pro prevenci pojistných podvodů ČAP Ondřej Karel.   Tento výsledek může podle něj znamenat to, že pojišťovny odhadovaly ve srovnání s předchozím rokem v této oblasti vyšší počet snadněji odhalitelných podvodných případů s nižší výší škody. Těch se zpravidla dopouštějí nezkušení pachatelé kvůli svým finančním problémům. Pokles může podle Karla souviset také s menším množstvím odhalených podvodů při dopravních nehodách se škodami na zdraví, které zpravidla dosahují vysokých částek.   Významný nárůst počtu podezřelých škod evidovaly pojišťovny loni v pojištění osob, kam spadají podvody ze životního a úrazového pojištění. Specialisté pojišťoven zde prošetřili oproti předchozímu roku o 80 procent podezřelých případů více. Mezi tyto případy patřilo i rozkrytí organizované sítě podvodníků, kteří uzavírali úrazové pojištění s pojistným plněním ve formě denních dávek odškodného u více pojišťoven současně, aniž je o tom informovali, a následně u všech uplatňovali škody vzniklé údajným úrazem. V této oblasti prokázaly pojišťovny podvody za 47 milionů Kč, což je o 38 procent více než předloni.   O 18 procent se zvýšil i počet šetřených případů v pojištění majetku a odpovědnosti, kde uchráněná hodnoty díky nárůstu o 13 procent přesáhla 268 milionů Kč. "Tento nárůst lze dát do kontextu s vyšší obezřetností pojišťoven při odhalování pojistných podvodů v souvislosti se živelními událostmi, jež Česko v roce 2010 postihly a kterých se někteří nepoctivci snažili využít ve svůj prospěch," podotkl Karel.   Asociace v letošním roce plánuje spuštění speciálního systému pro podporu odhalování pojistného podvodu, který umožní systémové odhalování některých druhů podvodů páchaných napříč trhem. Cílem je pomoci cíleně odhalovat podvody, které se z úhlu pohledu jedné pojišťovny nemusí na první pohled jevit podezřele a k jejichž odhalení je třeba mít informace o škodách u jiných pojistitelů. Systém bude zpočátku detekovat podvody v pojištění motorových vozidel, nicméně v plánu je jeho využití i v dalších oblastech pojištění.   Pojistný podvod je trestný čin, za který soudy v ČR každým rokem odsoudí stovky pachatelů. Výše trestu se odvíjí od výše způsobené škody. Zákon od loňského ledna přísněji postihuje recidivisty, tedy osoby, které již v minulosti pojistný podvod spáchaly.   Filip Dušek dvd  