 Na čtyřech zámcích na Vysočině budou v létě kostýmované prohlídky  Jihlava 13. června (ČTK) - Kostýmované prohlídky na čtyřech zámcích v kraji nabídne turistům během letních prázdnin krajská organizace Vysočina Tourism. Uskuteční se na zámcích v Jaroměřicích nad Rokytnou, Velkém Meziříčí, Žirovnici a Náměšti nad Oslavou. Krásy Vysočiny bude propagovat také putovní výstava sférických fotografií a etapový cyklistický závod po turisticky atraktivních objektech. Novinářům to dnes řekl ředitel Vysočina Tourism Tomáš Čihák.   Cílem kostýmovaných prohlídek je ukázat návštěvníkům a hlavně dětem památkové objekty netradičním způsobem. Na zámku v Náměšti nad Oslavou se podle kastelána Marka Buše uskuteční první víkend v srpnu. "Akce, které mohou jakýmkoli způsobem oživit prohlídku zámku a přilákat další návštěvníky, pořádáme pravidelně. Pokud nám ji někdo dodá prakticky 'na klíč' a zdarma, můžeme to jenom uvítat," řekl ČTK Buš.   Virtuální prohlídky pěti desítek turisticky zajímavých objektů na Vysočině budou základem pro výběr panoramatických fotografií, které budou tvořit putovní výstavu. "Lidé ji uvidí na pěti atraktivních místech v kraji - v poutním kostele na Zelená hoře ve Žďáru nad Sázavou, na hradech Lipnice a Kámen, v bráně Matky Boží v Jihlavě a v třebíčské Zadní synagoze," doplnil Čihák.   Etapový cyklistický závod po turisticky atraktivních objektech Křížem krážem Vysočinou na kole je naplánován na začátek července. Je připraveno osm etap, každá v délce 50 až 70 kilometrů. Zájemci mohou ujet libovolný počet etap. Podle Čiháka není náplní pouze cyklistika, ale také prohlídky v muzeích a galeriích.   Vysočina Tourism propaguje turistické atraktivity Vysočiny už od roku 2008. Orientuje se hlavně na domácí turisty, jichž je ročně až 90 procent celkového počtu. "Akce jsou však zajímavé i pro místní obyvatele," řekl Čihák.   Vysočina patří v celostátním srovnání mezi regiony s nejnižší návštěvností. Podle Čiháka však kraj má potenciál pro další rozvoj turistiky. Letos od ledna do konce března přijelo na Vysočinu víc turistů z Česka i ze zahraničí. Domácích hostů, kteří tradičně tvoří největší díl klientely hotelů a penzionů, bylo přes 49.200. Oproti stejnému období loni to bylo o 5,2 procenta více. Počty nocujících cizinců se meziročně zvýšily o 20,6 procenta na 9450 osob.   Dlouhodobě nejnavštěvovanější turistickou atrakcí Vysočiny je zoologická zahrada v Jihlavě. Loni tam zavítalo téměř 227.000 návštěvníků. V žebříčku ji následují jihlavský akvapark Vodní ráj a westernové městečko Šiklův mlýn na Žďársku. Podle Čiháka je překvapivě atraktivním turistickým cílem informační centrum jaderné elektrárny v Dukovanech, kam loni přijelo víc návštěvníků než do památek zapsaných na seznam UNESCO v Třebíči a ve Žďáru nad Sázavou.   bjr snm  