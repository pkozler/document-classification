 Část velkých polských měst se vylidňuje, hlavně Lodž či Katovice  Varšava 8. ledna (zpravodajka ČTK) - Lodž, Katovice nebo Štětín patří mezi velká polská města, jež se v posledních letech vylidňují. Podle odborníků i lidí, kteří se z nich odstěhovali, za to mohou hlavně špatné podmínky na trhu práce a chybějící zázemí pro další rozvoj, napsal list Rzeczpospolita.   "Hrozí nám demografická katastrofa," varuje Hanna Zdanowská, starostka Lodži, třetího největšího města v Polsku. Zatímco v roce 2000 v ní žilo 793.200 lidí, loni podle údajů polského statistického úřadu měla necelých 740.000 obyvatel. Vylidňování Lodži způsobil krach tamního textilního průmyslu po roce 1989, město tratilo i kvůli své blízkosti Varšavy, která tradičně přitahuje lidi z celého Polska. Počet obyvatel hlavního města se za posledních deset zvýšil z 1,6 milionu obyvatel na více než 1,7 milionu.   Katovice doplácejí na zavírání dolů, s odlivem obyvatel se kvůli propouštění z loděnic potýká také Štětín ležící na severozápadě země. Lidé proto hledají lepší budoucnost jinde v Polsku i v zahraničí. "Ve Štětíne lze velmi těžko budovat kariéru, na výběr je mezi prací v bance a prodejcem finančních služeb," postěžovala si v listu Rzeczpospolita Anna Banaszaková, která se ze Štětína před třemi lety odstěhovala do Varšavy, kde od začátku dostávala dvojnásobně větší plat než na severozápadě Polska. Chválí si, že v hlavním městě má velký výběr divadel, kin nebo klubů.   Dobré příležitosti vzdělávat se táhnou nové obyvatele do Krakova, kde nyní žije asi o 14.000 lidí více než před deseti lety. Podle krakovského primátora Jacka Majchrowského je město atraktivní také díky svým dlouhým historickým tradicím, dobré hromadné dopravě a nízké nezaměstnanosti.   Vylidňování měst, která nemají svým obyvatelům co nabídnout, bude v příštích letech pokračovat. Demografové se statistického úřadu předpovídají, že počet obyvatel se ze současných 38 milionů do roku 2035 sníží na něco málo přes 35 milionů. Bude to výsledkem nízkého přirozeného přírůstku i emigrace za prací do zahraničí. "Neatraktivní města budou rychle stárnout a dále ztrácet potenciál pro další rozvoj, rozdělení měst na města kategorie A a kategorie B se bude prohlubovat," předvídá sociolog Waldemar Urbanik.   hab šeb  