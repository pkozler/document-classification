 Obchod Dellu se státní správou povede Zdeněk Dutý  Praha 3. května (ČTK) - Novým obchodním ředitelem prodejce počítačů Dell ČR pro státní správu a partnerské distribuční kanály se stal Zdeněk Dutý (47), který podobnou funkci zastával v telekomunikačním operátorovi Telefónica O2. Nahradil Jiřího Kyselu, který po jmenování generálním ředitelem tuto pozici uvolnil. Uvedli to zástupci firmy na dnešním setkání s novináři.   Dutý vystudoval obor Automatizované systémy řízení na Vysoké škole ekonomické v Praze. V roce 1992 spoluzaložil společnost Deltax, kterou o 15 let později koupila Telefónica O2.   Česká pobočka Dellu loni zaznamenala výrazný růst prodeje, který překonal vývoj celého trhu. Jen v posledním čtvrtletí firma rostla o třetinu, zatímco celý trh o sedm procent klesl. "Výrazný růst očekáváme i letos, a to nejen v počtu prodaných PC, ale i v dalších nabízených produktech a službách," uvedl Kysela.   Firma dnes uvedla na český trh více než 20 nových modelů počítačů řad Latitude, Precision a OptiPlex. Na konci dubna představila novou generaci notebooků Vostro pro malé a střední firmy.   jsa dvd  