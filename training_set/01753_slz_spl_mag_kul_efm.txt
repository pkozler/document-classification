 Hongkongský Disneyland loni snížil ztrátu o 45 procent  --------------------    Ke zpravodajství: FOTO ve Fotobance  ID foto: FO01293559, FO01293560   --------------------    Hongkong 18. ledna (ČTK) - Zábavní park Disneyland v Hongkongu, který je prvním tematickým zábavním parkem firmy v Číně a po Japonsku druhý v Asii, loni zůstal ve ztrátě. Ta se však snížila o 45 procent na 718 milionů hongkongských dolarů (1,7 miliardy Kč) z 1,315 miliardy dolarů v roce 2009. Uvedla to společnost v dnešním prohlášení.   Počet návštěvníků parku loni stoupl o 13 procent na 5,2 milionu. Průměrná útrata na hosta se zvýšila o sedm procent.   Hongkongský Disneyland se otevřel v roce 2005. Finanční výsledky a údaje o návštěvnosti však společnost začala zveřejňovat až v roce 2009. Park je společným podnikem americké firmy The Walt Disney Co. a hongkongské vlády, která vlastní majoritní podíl. Rozkládá se na ploše 126 hektarů, a je tak nejmenším tematickým parkem firmy.   Údaje ukazují, že park získává na oblibě u zahraničních turistů, zvláště u návštěvníků z Číny. Podíl čínských turistů na celkovém počtu stoupl na 42 procent z 36 procent v roce 2009. U dalších zahraničních turistů však podíl klesl na 25 procent z 33 předloni a podíl domácích návštěvníků se snížil na 33 procent z 41 procent v roce 2009.   Výkonný ředitel Andrew Kam uvedl, že park se chystá v příštích třech letech otevřít tři nové atrakce, což by mělo zvýšit návštěvnost a pomoci firmě vrátit se k zisku. První nová atrakce, která bude vycházet z filmu Toy Story, se otevře ještě letos, napsala agentura AP.   Další asijský Disneyland má být postaven v Šanghaji. Čínská agentura pro hospodářské plánování povolila výstavbu parku v listopadu. Jeho otevření by se mělo uskutečnit nejdříve za pět až šest let.   irl dvd  