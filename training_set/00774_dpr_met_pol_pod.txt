 Olomoucké silničáře stojí zimní údržba více než minulou sezonu  Olomouc 4. ledna (ČTK) - Silničáře z Olomouckého kraje stála od loňského listopadu do konce prosince zimní údržba komunikací druhých a třetích tříd podstatně více než minulou sezonu. Podle hrubých odhadů zatím náklady na údržbu činily 65 až 70 milionů korun, předloni v období od listopadu do konce roku to bylo 46,3 milionu Kč. ČTK to dnes řekl provozní náměstek Správy silnic Olomouckého kraje Jan Škrabal.   Správci silnic spotřebovali v posledních dvou měsících loňského roku v Olomouckém kraji při údržbě silnic druhých a třetích tříd 7087 tun soli a 8013 tun drti. Ve stejném období roku 2009 spotřeba soli činila zhruba 3100 tun, v případě drti asi 3400 tun.   Při zimní údržbě v listopadu a prosinci 2010 silničáři najeli v regionu 277.000 kilometrů, o rok dřív to bylo 115.000 kilometrů. "Z výše uvedených údajů je doložitelné, že zima v období listopad a prosinec roku 2010 byla silničářsky přibližně dvakrát náročnější než v roce 2009," uvedl Škrabal.   Zimní období se již projevilo podle něj na stavu vozovek, a to zejména tvorbou výtluků. Správci silnic v současné době opravují pouze ty nebezpečné. "Ostatní výtluky jsou označovány dopravním značením a jejich oprava proběhne v technologicky příznivějším období. Provozní plán organizace ještě nebyl schválen," uvedl provozní náměstek správy silnic.   Olomouckému kraji patří více než 3100 kilometrů vozovek druhé a třetí třídy.   orv sap  