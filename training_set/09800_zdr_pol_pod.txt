 V soutěži Bezpečná nemocnice uspěly projekty z Prahy a H. Brodu  Jihlava 23. ledna (ČTK) - Ve třetím ročníku celostátní soutěže Bezpečná nemocnice byly nejúspěšnější projekty Všeobecné fakultní nemocnice v Praze a Nemocnice Havlíčkův Brod. Do soutěže se přihlásilo 13 zdravotnických zařízení se 16 projekty zaměřenými na oblast bezpečí zdravotní péče v lůžkových zdravotnických zařízeních. Výsledky soutěže dnes byly slavnostně vyhlášeny v jihlavském Horáckém divadle.   Soutěž byla letos poprvé rozdělena do dvou sekcí. První se týkala technicko-provozních záležitostí, druhá byla zaměřena na ošetřovatelsko-medicínskou oblast. Pražská Všeobecná fakultní nemocnice zvítězila v první sekci s projektem Elektronické sledování nežádoucích událostí. Projekt havlíčkobrodské nemocnice Bezpečnostní pás - prevence pádu pacienta byl ohodnocen jako nejlepší v druhé sekci. "Kvalita projektů je čím dál vyšší, rozšířil se i počet řešených oblastí," řekla ČTK mluvčí kraje Jitka Svatošová.   Tematicky je soutěž zaměřena na bezpečí pro pacienty a personál v lůžkových zdravotnických zařízeních. Mezi tři nejlepší v každé kategorii zařadila odborná porota také projekty Masarykova onkologického ústavu Brno a nemocnic v Pelhřimově, Písku a Svitavách. Navrhovaná opatření by měla vést k minimalizaci možných chyb při poskytování zdravotní péče.   Odborná veřejnost se s nejlepšími soutěžními projekty na zlepšení nemocniční praxe seznámí na navazující pondělní celostátní konferenci Dny bezpečí, která se uskuteční už počtvrté. Jejím tématem je Bezpečná nemocnice = bezpečná komunikace. Je do ní přihlášeno více než 130 účastníků z celého Česka.   Soutěž vyhlásil kraj Vysočina poprvé v září 2008. Stala se další součástí procesu, který kraj nastartoval po takzvaných heparinových vraždách v nemocnici v Havlíčkově Brodě a záměně dětí v třebíčské nemocnici.   bjr mkv  