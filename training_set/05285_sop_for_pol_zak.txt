 V USA chtějí zakázat drogy prodávané jako soli do koupele  Washington 31. ledna (ČTK) - Američtí zákonodárci chtějí zakázat drogy mefedron a MDPV podobné extázi, které se v USA legálně prodávají jako soli do koupele. O přípravě příslušného zákona dnes informovala agentura Reuters. Mefedron v prosinci zakázala i Evropská unie.   "Tyto takzvané soli do koupele obsahují látky, které nejsou ničím jiným než narkotiky a které jsou levně prodávány komukoli v obchodech po celé zemi bez jakýchkoli otázek," řekl senátor Charles Schumer, který návrh zákona předkládá. "Čím déle budeme váhat se zákazem této látky, tím větší nebezpečí hrozí našim dětem," dodal.   Mefedron a MDPV si na americké drogové scéně díky jednoduché dostupnosti získávají stále větší popularitu. V prodeji jsou podle Reuters na benzinových pumpách, v prodejnách tabáku i v běžných obchodech. Cena 50 miligramů drogy se pohybuje mezi 25 a 50 dolary (450 a 900 korunami).   Obě narkotika se objevila jako legální náhrada kokainu a drog na bázi metamfetaminu. Většinou se prodávají ve formě prášku nebo tablet a uživatelé je šňupají, kouří nebo si je vpichují injekcí. Mefedron i MDPV vyvolávají pocit euforie a velké energie, ale i vzteku a způsobují halucinace a nespavost.   V USA už prodej obou látek zakázaly státy Severní Dakota, Florida a Louisiana. Schumer nyní usiluje o zákaz na federální úrovni.   str hej  