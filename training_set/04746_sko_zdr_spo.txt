 Laici i profesionálové z jihu Moravy se budou učit resuscitaci  --------------------    Ke zpravodajství: AUDIO   --------------------    Brno 5. května (ČTK) - Učitelé, lékaři i laici z jihu Moravy by se měli učit, jak zachránit život člověku při zástavě srdce a dechu. Kurzy placené převážně z evropských peněz pro ně připravují Fakulta sportovních studií Masarykovy univerzity a Zdravotnická záchranná služba Jihomoravského kraje. Kurzy má absolvovat několik tisíc lidí.   V mnoha případech může život člověku zachránit jedině včasná resuscitace. Statistiky však ukazují, že 40 procent lidí s infarktem najdou lidé už mrtvé, přitom jim bylo pomoci. Další lidé zkolabují před svědky, ale ti jim nejsou schopni pomoci. Záchranná služba přijede příliš pozdě. "Smrt mozku nastává po třech až pěti minutách, kdy není dost prokrven. Dojezdová doba 15 minut není dostatečně dlouhá. Vždy závisí na laické pomoci a svědcích nehody," řekl lékař záchranné služby Petr Hrbek.   Tvůrci kurzů chtějí kombinovat přednášky s nácvikem na fantomech a tělních modelech, připravili i e-learningové kurzy. Záchranáři vytvořili i několik videí, která si lidé budou moci prohlédnout na internetu. Resuscitaci na nich potřebuje kojenec, pětileté dítě, sportovec, který zkolaboval na zápase, i člověk středního věku. "Chtěli jsme vždy vytvořit konkrétní příběh," řekla mluvčí záchranné služby Barbora Zuchová. Věří tomu, že lidé si tak video snáz zapamatují, a až to budou potřebovat, vynoří se jim sled kroků. Například pětiletého chlapce topícího se v bazénu zachraňuje z vody jeho babička.   Ze záběrů si má člověk podle Zuchové odnést i to, že práce laika při resuscitaci nekončí, jakmile se před domem ozve zvuk sanitky. Člověk naopak musí v srdeční masáži pokračovat, dokud si pacienta nepřevezmou profesionálové.   Záchranáři se při kurzech budou učit sebeobranu. Podle Zuchové na agresivitu lidí, kteří je přivolají, narážejí velmi často. Obvykle je příčinou alkohol a většinou se nebrání člověk, který potřebuje pomoc, ale jeho rodina či blízcí. Zuchová popsala ČTK případ, kdy někdo z rodiny pacienta hodil po zasahující lékařce těžký popelník. Když uhnula, letěly jejím směrem postupně všechny součásti jídelního servisu.   lce snm  