 Petici proti sloučení strakonických škol podepsalo 4260 lidí  Strakonice 12. května (ČTK) - Mnozí obyvatelé Strakonic se postavili proti krajem navrhovanému sloučení střední průmyslové školy a vyšší odborné školy se střední školou řemesel a služeb. Petici, kterou iniciovala radnice, během víkendu a pondělí podepsalo 4260 lidí, řekla ČTK mluvčí radnice Irena Malotová. Petici chce dnes starosta Pavel Vondrys (Slušnost a jistoty pro Strakonice) předat krajským radním ještě před jejich zasedáním, kde mají slučování škol projednat.   Zástupci Jihočeského kraje informovali vedení města o chystaném kroku minulou středu. Petici radnice vyhlásila v pátek. Místostarostka Ivana Říhová (TOP 09) ČTK řekla, že obyvatelé města dali významně najevo, že jim sloučení škol není lhostejné a nesouhlasí s ním. Petice byly rozmístěny například na úřadech, strojírenských podnicích nebo ve školách.   Kraj, který střední školy zřizuje, navrhuje ve své koncepci, aby po sloučení bylo nástupnickou organizací učiliště. Školy by měly být sloučeny od ledna 2012. Podle Říhové by situaci nevyřešilo ani to, kdyby byla nástupnickou organizací průmyslová škola. Sloučení podle ní degraduje obě školy.   Průmyslová škola má několik let problémy s malým počtem zájemců o studium. Jedním z důvodů jsou podle Říhové chyby managementu školy. Strakonická radnice proto například navrhuje, aby bylo změněno její vedení. "Jsme přesvědčeni, že během dvou tří let by se úbytek žáků zastavil," poznamenala Říhová.   Kraj podle ní deklaroval, že bude podporovat technické školství. V regionu přitom vznikalo mnoho nových humanitních oborů, lyceí nebo škol zaměřených na veřejnou správu či sociální služby bez ohledu na to, zda jsou jejich absolventi potřeba a zda najdou uplatnění, míní místostarostka. Absolventi technických oborů přitom zaměstnavatelům chybí.   Krajský úřad chce snížit počet středních škol kvůli úbytku žáků. Zatímco v 90. letech minulého století na ně nastupovalo kolem 11.000 žáků, nyní je jejich počet poloviční. V současnosti je v regionu celkem 96 středních škol. Jihočeský krajský úřad jich zřizuje 77, dvě jsou církevní, dvě obecní a 15 soukromých.    Kraj měl už letos v zimě vypracovanou Strategii rozvoje školství v regionu. Proti navrhovanému sloučení středních škol na Písecku a Táborsku protestovala veřejnost. Kvůli selhání v závěrech a prezentaci strategie rezignoval tehdejší vedoucí odboru školství na krajském úřadě. Původní návrh nechal kraj přepracovat. Koncepce nebyla zatím zveřejněna.   kpe hj  