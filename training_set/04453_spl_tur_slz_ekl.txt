 V zimě poprvé zpřístupněný ledopád v Krkonoších využilo 251 lezců  Vrchlabí (Trutnovsko) 10. května (ČTK) - Možnost lezení na 20 metrů vysoké ledem pokryté skalní stěně, kterou před zimou poprvé nabídla Správa Krkonošského národního parku (KRNAP), využilo celkem 251 horolezců. Zájem o novinku nebyl tak velký, jak správci parku očekávali. ČTK to dnes řekl Radek Drahný ze Správy KRNAP.   Správa KRNAP po inventarizaci lišejníků, mechorostů a cévnatých rostlin na skalách v Labském dole, které jsou v zimě pokryty ledopády, umožnila lezení v jedné lokalitě. Zájemci o lezení na ledem pokryté skalní stěně se museli registrovat na webu správy, na každý den bylo stanovené maximum 16 lidí, lezení bylo možné od 15. prosince do 31. března.   Podle Správy KRNAP byla lokalita vytížena na zhruba 15 procent. "Příčinou mohla být mrazivá zima, jež vytvořila bohaté množství ledopádů na různých místech České republiky, dalším faktorem jistě bylo nepříznivé počasí," uvedl Drahný. Podle něj strážci parku zjistili ve čtyřech případech nelegální vstup do tohoto místa. Podle Drahného se bude park snažit lokalitu pro milovníky lezení na ledu zpřístupnit i v příštím roce.   KRNAP před zimní sezonou také nabídl zájemcům osm skialpinistických tras, přesto se i letos objevovali skialpinisté ve volném terénu, například na svazích Kotelních jam, kde v zimě přebývá tetřívek obecný. Nově vyznačené trasy však využili zřejmě s ohledem na relativně menší množství sněhu také turisté na sněžnicích a běžkaři.   Na zavedení obou novinek Správa KRNAP spolupracovala s horskými záchranáři, kteří to hodnotili jako pozitivní krok. "Z pozice Horské služby se v letošní zimní sezoně jednalo o aktivity bezproblémové. V souvislosti s nimi jsme nezasahovali u žádného úrazu a faktem je, že návštěvníci, kteří je chtěli využívat, se u nás často dotazovali na sněhové podmínky, což svědčí o jejich zodpovědnosti i o tom, že zájem konkrétně o skialpinistické trasy není zanedbatelný," uvedl náčelník krkonošské horské služby Adolf Klepš.   sja mkv  