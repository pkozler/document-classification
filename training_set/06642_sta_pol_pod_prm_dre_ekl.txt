 Firma Wanemi chce po radnici v Zábřehu zaplatit pokutu 2,5 mil.Kč  Zábřeh (Šumpersko) 15. ledna (ČTK) - Společnost Wanemi CZ vyzvala město Zábřeh k zaplacení pokuty ve výši dva a půl milionu korun. Reagovala tak na několik kroků, které radnice vůči jejímu projektu papírny a elektrárny udělala po volbách. Radnice podle jejího starosty však pokutu platit nehodlá. Informuje o tom dnes Šumperský a jesenický deník.   Firmě se nelíbí mimo jiné to, že město podalo žalobu na neplatnost smlouvy o prodeji pozemků. Smlouvu totiž podepsal tehdejší místostarosta města Lubomír Sommer (KDU-ČSL) těsně před volbami bez vědomí starosty a zastupitelů. Minulé zastupitelstvo sice smlouvu schválilo už v červenci, ale firma pak o den překročila termín pro zaplacení kupní ceny. Z toho odpůrci záměru vyvodili, že smlouva je neplatná, a bývalý starosta Zdeněk Kolář ji nepodepsal. Jeho zástupce to pak udělal za jeho zády.   Radnice po volbách dala také podnět k zastavení převodu pozemků do katastru nemovitostí, což se jí podařilo. Všechny tyto kroky a některé další odporují podle firmy Wanemi smlouvě o spolupráci. Za každý takový krok je ve smlouvě přitom stanovená pokuta půl milionu korun. "Snad naše výzva přiměje zastupitele k tomu, aby si uvědomili, že situace je opravdu vážná, a že se nemohou chovat, jako by žádná smlouva o spolupráci neexistovala," řekl deníku mluvčí firmy Wanemi Petr Vintrocha. Zároveň zdůraznil, že firma je připravena k jednání, a pokud město změní postoj, pokutu vyžadovat nebude.   Podle starosty města Františka Johna (KDU-ČSL) brněnská právnická fakulta nyní pro město zpracovává právní rozbor. Dokud nebude hotov, nebude město podnikat žádné kroky. Zdůraznil, že žalobu na neplatnost smlouvy o prodeji pozemků město podat muselo. "Tajný podpis kupních smluv bývalým místostarostou nebyl v souladu s vůlí zastupitelstva a se zákonem vůbec. Okolnosti prověřuje z podnětu bývalého starosty policie," řekl deníku John.   Pokutu vyúčtovanou firmou Wanemi však radnice podle něj hradit nehodlá.   V místní průmyslové zóně hodlá firma Wanemi vybudovat závod na výrobu materiálu pro produkci vlnité lepenky. Jeho součástí má být i energetický zdroj - spalovna biomasy. Prodej pozemků firmě Wanemi CZ dlouhodobě vyvolává mezi některými obyvateli města nesouhlasné reakce. Řada lidí se obává například zhoršení životního prostředí. Odpůrci papírny v minulosti usilovali i o vyhlášení místního referenda, to ale zastupitelé zamítli a zapravdu jim dal i soud.   ftv mal    