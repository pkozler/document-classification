 Intel a McAfee nabídly Bruselu ústupky při chystané akvizici  Brusel 6. ledna (ČTK) - Americký čipový gigant Intel a specialista na zabezpečení počítačů McAfee nabídli Evropské unii ústupky při chystané akvizici. Evropská komise dnes také uvedla, že posunula konečný termín pro posouzení transakce z 12. ledna na 26. ledna. Intel i komise se k obsahu ústupků odmítly vyjádřit.   Mluvčí Intelu pouze uvedl, že společnost bude s komisí spolupracovat, aby se vyřešily pochybnosti týkající se potenciálního dopadu akvizice na hospodářskou soutěž. Americký koncern nabízí za McAfee 7,68 miliardy dolarů (asi 145,4 miliardy Kč).   Podniky často dělají ústupky, když se chtějí spojit. Jednou z možností je například prodej určitých aktiv. Posunutí konečného termínu přitom nemusí znamenat, že by komise ústupky vyžadovala.   Intel je největší světový výrobce mikroprocesorů. K akvizici uvádí, že bude díky ní moci prodávat spolu s novými čipy i bezpečnostní software.   List Wall Street Journal ale minulý měsíc podle zdrojů napsal, že se komise obává právě začlenění bezpečnostních prvků do čipů, protože by tak nedostal prostor konkurenční software. Čipy Intelu jsou nyní zhruba v 80 procentech počítačů a serverů ve světě, napsala agentura AP.   pok dvd  