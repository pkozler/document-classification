 Železniční koridor z Chebu do Plzně zrychlí vlakovou dopravu  --------------------    Ke zpravodajství: AUDIO   --------------------    Mariánské Lázně (Chebsko) 20. května (ČTK) - V Mariánských Lázních byla dnes slavnostně ukončena stavba železničního koridoru mezi Plzní a Chebem. Stavba rychlostní tratě za 13,1 miliardy korun trvala téměř pět let. Cestujícím ale umožní rychlejší spojení Chebu s Plzní a Prahou a v budoucnu snad i do Německa, řekl dnes ČTK Pavel Halla, mluvčí Správy železniční dopravní cesty, která byla investorem stavby.   Západní větev III. tranzitního železničního koridoru je součástí transevropské železniční sítě. Stavební úpravy mezi Plzní a Chebem byly rozděleny do tří etap: Plzeň - Stříbro, Stříbro - Planá u Mariánských Lázní a Planá u Mariánských Lázní - Cheb. Všechny tři stavby byly spolufinancovány z Fondu soudržnosti Evropské unie, a to až 85 procenty.   Posledním úsekem, jehož stavba skončila na konci dubna, byl úsek z Plané u Mariánských Lázní do Chebu. Ukončení prací znamenalo také konec několikaletých výluk na trati. Stavba umožní zvýšení traťové rychlosti, a tím i zkrácení jízdní doby, výrazně také zvýší standard cestování.   Celkově se jízdní doba mezi Plzní a Chebem zkrátí u rychlíkových souprav až o 16 minut. Mělo by se to projevit i ve vyšší konkurenceschopnosti železniční dopravy. Železniční stanice Cheb byla pro potřeby transevropské železniční sítě optimalizována v letech 2004 až 2006.   "Minulý týden měli občané Karlovarského kraje možnost projet se na této trati moderním Pendolinem. Možná že už za pár let bude Pendolino jezdit nejen z Prahy do Ostravy, ale třeba také z Prahy přes Plzeň do Chebu. Zcela jisté je to, že občané Karlovarského kraje budou mít na tratích z Mariánských Lázní do Chebu a z Chebu do Karlových Varů k dispozici pět zcela nových motorových vlaků PESA již od příštího roku," uvedl dnes krajský radní Vratislav Emler (nez.).   Jestli a kdy se koridor prodlouží až do Německa, není dosud jasné. "Máme v přípravě navazující stavbu Cheb - státní hranice, ale protože se zatím německá strana nepostavila zodpovědně k tomu, že by na jejich straně dobudovala železniční koridor, stavbu zatím připravujeme jako neelektrizovanou," doplnil Halla.   Podobně se připravuje i koridor z Plzně na Domažlice a Furth im Wald. Ani u této trati ale není dosud připravena německá strana na napojení. Prioritou by ale podle Hally mělo být spojení přes Cheb.   Pavel Peňás hj  