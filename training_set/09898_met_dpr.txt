 Silnice na Valašsku jsou sjízdné jen se zvýšenou opatrností  Zlín 3. ledna (ČTK) - Silnice na Valašsku jsou sjízdné jen se zvýšenou opatrností. Na vedlejších tazích stále leží ujetá vrstva sněhu do pěti centimetrů, komunikace první třídy jsou mokré po chemickém ošetření. Silničáři upozorňují i na nebezpečí namrzání vozovek. Motoristé by proto měli volit obezřetnou jízdu, vyplývá z informací Ředitelství silnic a dálnic ČR.   Zbylé komunikace v kraji jsou holé a vlhké, místy mokré po chemickém ošetření. Sjízdné bez omezení jsou však jen vozovky na Kroměřížsku a silnice první třídy na Slovácku. Teplota se dnes ráno v regionu pohybovala od minus šesti do minus jednoho stupně Celsia.   Podle předpovědi Českého hydrometeorologického ústavu mrazy v lednu poleví, měsíc bude teplotně i srážkově průměrný. Nejvyšší denní teploty budou většinou kolem nuly. V noci sice bude mrznout, ale dvacetistupňové mrazy, které Česko zasáhly v minulých týdnech, meteorologové v lednu nečekají. Začátkem měsíce by mělo být oblačno, místy sněhové přeháňky nebo slabé sněžení.   jav jpt  