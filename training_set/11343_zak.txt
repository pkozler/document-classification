 Hasiči v hradeckém kraji kvůli škrtům v rozpočtu omezí výjezdy  --------------------    Ke zpravodajství: AUDIO   --------------------    Hradec Králové 27. ledna (ČTK) - Hasiči v Královéhradeckém kraji kvůli škrtům v provozním rozpočtu omezí v letošním roce výjezdy k událostem, při kterých není ohrožen lidský život. Hasiči nebudou zasahovat například při likvidaci včelích rojů, odstraňování rampouchů a nebudou asistovat záchranářům při snášení pacientů či při otevírání bytů. Novinářům to dnes řekl ředitel hradeckých hasičů František Mencl.   Provozní rozpočet hradeckých hasičů je o 18,5 procent, tedy 8,5 milionu korun, nižší než vloni. Hasiči se již na konci minulého roku předzásobili naftou, od ledna přijali další úsporná opatření. "Zastavili jsme opravy budov, techniky i rekonstrukce. Hledáme úsporná opatření při vytápění a svícení našich objektů," řekl Mencl.   Hasiči podle něj omezí účast na různých prezentacích záchranářské techniky a kvůli omezenému rozpočtu nebudou investovat do nákupu nových cisteren. Žádné peníze hasiči v hradeckém kraji neuvolní na opravy budov, letos se pouze dokončí výstavba nové hasičské stanice v Rychnově nad Kněžnou, kterou financuje stát.   Hasiči v hradeckém kraji v minulých letech opravili či postavili několik nových stanic, v nevyhovujících podmínkách zůstávají ve Vrchlabí na Trutnovsku. "Zpracováváme studii na projekt společné stanice se zdravotnickými záchranáři, uvidíme, kolik by stanice stála. Zda se podaří stavbu zahájit například v roce 2012, se bude odvíjet od rozpočtu na příští rok," řekl Mencl   sja hš  