 Akcie v USA se dopoledne kvůli statistice pohybovaly oběma směry  New York 13. ledna (ČTK) - Akcie ve Spojených státech se dopoledne kvůli statistice pohybovaly oběma směry. Počet nových žádostí o podporu v nezaměstnanosti prudce vzrostl, inflační tlaky se však zřejmě zmírnily. Ztráty trhu částečně zmírnil pokles dolaru, který podpořil vývozní společnosti.   V poledne místního času (18:00 SEČ) index Dow Jones klesl o 17 bodů, tedy 0,1 procenta, na 11.739 bodů. Širší index Standard &amp; Poor's 500 se snížil o necelý jeden bod na 1286 bodů. Index technologického trhu Nasdaq naopak vzrostl o dva body, tedy 0,1 procenta, na 2740 bodů.   Ministerstvo práce uvedlo, že počet nových žádostí o podporu v nezaměstnanosti minulý týden nečekaně vzrostl o 35.000 na 445.000, což byla jejich nejvyšší úroveň od října. Byl to také nejsilnější nárůst za šest měsíců a kontrastoval s očekáváním analytiků, kteří naopak odhadovali pokles na 405.000. Zpráva ukazuje, že americký trh práce má nadále velké problémy, což může zpomalovat oživení celé ekonomiky.   Ministerstvo rovněž uvedlo, že výrobní ceny vzrostly proti předešlému měsíci o 1,1 procenta po listopadovém tempu 0,8 procenta. Téměř celý nárůst však byl důsledkem dražších cen potravin a energie, protože bez nich by ceny stouply jen o 0,2 procenta. Meziroční jádrová inflace činila jen 1,3 procenta, zatímco celkový index výrobních cen byl meziročně vyšší o čtyři procenta.   Z jednotlivých společností akcie farmaceutické firmy Merck klesly o 6,7 procenta, protože klinické testy ukázaly, že její nový lék na kardiovaskulární problémy není vhodný pro některé pacienty. Naopak akcie chemické firmy DuPont stouply o jedno procento, napsala agentura AP.   irl vju  