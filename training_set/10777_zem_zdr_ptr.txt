 Kontroly v Česku nezjistily zvýšený obsah dioxinu v potravinách  Praha 19. ledna (ČTK) - Dosavadní kontroly nezjistily na českém trhu výskyt potravin se zvýšeným obsahem rakovinotvorných dioxinů. Kontroly prováděné kvůli dioxinům v německých krmivech a potravinách dál pokračují, oznámilo dnes ministerstvo zemědělství (MZe). Podle ministra zemědělství Ivana Fuksy (ODS) by se lidé přesto měli více zajímat o původ potravin v obchodech a preferovat domácí výrobky.   "Podle průběžných výsledků pokračujících kontrol nebyly do dnešního dne zjištěny v České republice žádné potraviny s nadlimitním obsahem dioxinů," uvedl Fuksa.   Státní veterinární správa (SVS) prověřuje kolem tří desítek vzorků potravin. Všechny vzorky vepřového, kuřecího, krůtího i vajec, u kterých jsou k dnešnímu dni ukončeny výsledky rozborů, jsou podle ministerstva v pořádku.   Českým veterinářům se podařilo najít a pozastavit prodej zhruba pětiny z celkem 4500 kilogramů vepřového masa, které bylo na přelomu loňského a letošního roku dovezeno z Německa do Česka a mohlo obsahovat rakovinotvorný dioxin. Maso pocházelo z německé farmy používající krmivo s obsahem dioxinů.   Některé tuzemské podniky se bez dodávek vepřového masa z Německa neobejdou, jiné naopak maso zpracovávají výhradně z domácích chovů. Právě z Německa české firmy od ledna do listopadu loňského roku dovezly vepřové maso za 4,4 miliardy korun, což je polovina veškerého importu.   Poslanci ze sněmovního zemědělského výboru se obávají, že současná německá aféra s výskytem rakovinotvorných dioxinů v některých potravinách může poškodit české výrobce masa, především vepřového a drůbežího. Výbor proto dnes požádal MZe o informace, jak stát ochrání domácí trh nejen před dovozy kontaminovaných potravin, ale i před dovozem potravin za nepřiměřeně nízké ceny.   Státní zemědělská a potravinářská inspekce (SZPI) si u Evropské komise stěžuje na selhání Systému rychlého varování pro potraviny a krmiva kvůli kauze německého vepřového zasaženého dioxiny, nebyla prý včas varována. Její šéf Jakub Šebesta dnes zaslal protestní dopis EK, v němž požaduje vysvětlení, proč Česko nebylo varováno o importu potenciálně nakaženého vepřového do Česka včas.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu Německa používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata.   red jap mha  