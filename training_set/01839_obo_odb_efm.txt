 Akcionáři Massmartu souhlasí s prodejem podílu Wal-Martu  Johannesburg 17. ledna (ČTK) - Akcionáři jihoafrické maloobchodní společnosti Massmart odsouhlasili nabídku amerického Wal-Martu na koupi majoritního podílu 51 procent v jihoafrické firmě. Odbory jsou však proti a hrozí bojkotem. Massmart bude prvním opěrným bodem amerického podniku v Africe.   Wal-Mart nabídl za jednu akcii Massmartu 148 randů (392 Kč). Hodnota dohody tak činí 17 miliard randů (45 miliard Kč). Podle Massmartu dnes s nabídkou souhlasilo 97 procent přítomných akcionářů, pro schválení bylo potřeba souhlasu 75 procent. Nyní musí dohodu ještě schválit jihoafrický antimonopolní úřad.   Dohoda se však nelíbí největšímu jihoafrickému odborovému svazu COSATU, protože Wal-Mart je podle nich proti-odborářský. "Naléhali jsme na akcionáře, aby hlasovali proti dohodě. Pokud bude dohoda dokončena, COSATU udělá, co umí nejlépe," uvedl představitel odborového svazu Tyotyo James. Odbory nyní chtějí naléhat na antimonopolní úřad, aby dohodu neschválil, a pokud tak učiní, chtějí zorganizovat bojkot vůči Massmartu. V JAR mají odbory velmi silný vliv na politiku i hospodářství.   Wal-Mart uvedl, že i po dokončení akvizice bude Massmart pokračovat ve svých současných operacích a jeho akcie zůstanou na burze. Odborům slíbil zachovat veškeré současné dohody a nepropouštět zaměstnance.   Wal-Mart působí v 15 zemích, kde provozuje 8692 prodejen pod 55 různými jmény. Firma mimo jiné působí v Brazílii, Číně či Indii, doposud však nemá žádný podnik v Africe. Ve fiskálním roce 2010 tržby společnosti činily 405 miliard USD (7,4 bilionu Kč). Tržby ze zahraničí se na celkových tržbách podílely 25 procenty.   Massmart provozuje kolem 290 velkých prodejen s potravinami, spotřebním zbožím, léčivy a elektronikou ve 14 afrických zemích. Většinu obchodů má však v JAR, napsaly agentury AP a Reuters.   irl vju  