 Ministerstvo hledá způsob, jak zrušit výmluvy na osobu blízkou  Opravili jsme v domicilu chybné "27. prosince" na správné "27. ledna".   --------------------    Praha 27. ledna (ČTK) - Majitelé vozidla se v případě porušení předpisů už zřejmě v budoucnu nebudou moci vymlouvat, že jejich vůz řídila osoba blízká. Ministerstvo dopravy na dnešním semináři představilo tři varianty toho, jak lze zavést odpovědnost provozovatele vozidla za případné přestupky. Jednou z nich by mohla být povinnost majitele vozu automaticky uhradit náklady spojené s prověřováním přestupku, zvažuje se také zavedení vratné kauce. Všechny varianty jsou ale zatím jen ve fázi projednávání.   Podle poslance Stanislava Humla (VV) se až v 76 procentech případů odvolávají majitelé vozů na osobu blízkou. Jen za první pololetí 2009 šlo téměř o 250.000 případů, přičemž náklady na vyřízení jednoho případu podle něj činí 200 korun, dohromady tedy 50 milionů za půl roku.   "Nemůžeme nutit lidi, aby nám 'bonzovali' na své nejbližší," uznal Huml. Majitel vozu by prý však mohl v budoucnu povinně hradit náklady na prošetření přestupku ve výši tisíc korun. Výjimku by dostali pouze ti, jejichž vůz nebo registrační značka byly zcizeny, případně lidé, kteří vůz nedávno prodali, ale ještě není přepsaný na nového majitele.   Druhou variantou, která na dnešní diskusi zazněla, je, aby majitel vozu v případě přestupku musel složit vratnou kauci ve výši až 10.000 korun. Tato kauce by se v případě nevypátrání konkrétního pachatele majiteli nevracela. Toto řešení ale bylo od odborníků na dopravu nejvíce kritizováno, je administrativně dost náročné.   Třetí variantou je takzvaná objektivní odpovědnost provozovatele vozidla, která umožňuje majiteli vozu zaplatit, aniž se bude zkoumat, kdo přestupek zavinil. Tato částka by měla být vždy nižší než uložená pokuta, rozmezí je předběžně stanoveno na 1000 korun až spodní hranici pokuty. "Cílem je umožnit rychlé a poměrně neformální vyřízení méně závažných přestupků," uvedli odborníci z ministerstva dopravy.   V případě, že majitel v určité lhůtě nezaplatí, zahájí úřady správní řízení a začnou zjišťovat pachatele přestupku. Když pachatele nezjistí, bude prý pokuta v maximální výši 10.000 korun uložena majiteli vozu.   kli cfr pba  