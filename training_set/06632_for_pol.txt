 Konžský parlament schválil volební reformu, opozice protestuje  Kinshasa 16. ledna (ČTK) - Konžský parlament v sobotu hladce schválil spornou ústavní reformu hlasovacího procesu při volbě prezidenta, která především napříště umožní zvolení hlavy státu v jednom kole i bez zisku absolutní většiny hlasů. Novela podle očekávání posílí šance stávajícího prezidenta Josepha Kabily na znovuzvolení v listopadových volbách. Opozice na protest proti změnám zasedání parlamentu bojkotovala a pohrozila pouličními protesty, oznámily agentury Reuters a AFP.   Při společném zasedání horní i dolní komory parlamentu (Národního shromáždění a Senátu) podpořilo osm ústavních změn z 504 hlasujících 485 zákonodárců, osm bylo proti a 11 se hlasování zdrželo. Více než stovka opozičních poslanců se zasedání nezúčastnila.   Podle nových pravidel se v jediném kole hlasování stane prezidentem kandidát s nejvyšším ziskem hlasů. Hlava státu bude tedy moci být zvolena prostou většinou, zatímco podle dosavadního volebního zákona se mohl ujmout prezidentského úřadu hned po prvním kole jen kandidát, který získal absolutní většinu. Jinak se museli dva uchazeči s nejvyššími zisky z prvního kola utkat v druhém volebním kole.   Další schválené změny stanovují mimo jiné podřízení nejvyšší prokuratury ministerstvu spravedlnosti, což podle oponentů podkope její nezávislost. Dávají také prezidentovi pravomoci vyhlašovat referenda, rozpouštět provinční parlamenty a sesazovat guvernéry. Odloženy byly naproti tomu plány na zvýšení počtu provincií z dosavadních 11 na 26, což je podle agentury Reuters již dlouho potřebný krok k decentralizaci moci z rukou vlády v Kinshase.   Joseph Kabila se dostal k moci v roce 2001 poté, co jeho otec, bývalý prezident Laurent-Desiré Kabila byl zavražděn. V roce 2006 zvítězil ve vůbec prvních demokratických volbách v zemi, když porazil v druhém kole Jeana Pierra Bembu. Střety stoupenců obou kandidátů si tehdy v Kinshase vyžádaly přes tři stovky mrtvých.   Od té doby přitahuje Kongo stále větší měrou zahraniční investory, kteří mají velký zájem o využívání rozsáhlých nerostných zdrojů v zemi. Navzdory poměrné stabilitě a hospodářskému růstu se ale Kabilovi nedaří potlačit násilnosti na východě Konga, kde operují povstalci, milice a další ozbrojené oddíly.   tw rv  