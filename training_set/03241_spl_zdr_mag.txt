 Horští záchranáři cvičí v Beskydech na ledové stěně  --------------------    Ke zpravodajství: FOTO/aktuality; AUDIO; VIDEO   --------------------    Bílá (Frýdecko-Místecko) 7. ledna (ČTK) - Ledový palác, tak přezdívají návštěvníci lyžařského areálu v Bílé na Frýdecko-Místecku téměř dvacetimetrovou věž z lešení. Stojí těsně vedle sedačkové lanovky a stala se v mrazivých dnech dominantou areálu. Konstrukci totiž pokrývá silná vrstva ledu a dlouhých rampouchů. Záchranáři Horské služby Beskydy na ní nacvičují lezení v extrémně náročných podmínkách.   "Je to paráda. Moc rád bych to taky vyzkoušel. V hale na umělé stěně normálně lozíme. Snad bych to zvládl i na ledu," řekl ČTK dvaatřicetiletý Martin Klos, který při čekání v řadě pod sjezdovkou sledoval trénink záchranářů.   Že ale nejde o něco snadného, potvrzuje Dušan Zajíc, který stál u zrodu nápadu vybudovat v Beskydech umělou ledovou stěnu. "Z fronty pod sedačkou to vypadá opravdu snadno. Občas někdo přijde, půjčí si vybavení a chce se předvést. Už po dvou metrech ale zjistí skutečnou náročnost lezení a pak rychle začnou docházet síly," řekl s tím, že k vrcholu se letos nedostala ani řada zkušených a především trénovaných horolezců.   Stěna, která se dá zdolat jen s použitím lana, sedáku, maček a cepínů, stojí v Bílé už podruhé a s největší pravděpodobností je nejvyšší svého druhu. "Nevím o žádném takovém podobném projektu," řekl Zajíc. Dodal, že letošní konstrukce je vyšší než loňská, věž tak měří téměř 20 metrů. "Možná i proto je výstup nahoru náročnější," uvedl.   Konstrukci začali stavět v polovině prosince. Během mrazivého počasí pak na ni stříkali vodu a umělý sníh ze sněžného děla. "V tom nám vedení areálu moc pomohlo. Kdyby nám dělo nepůjčili, led by nebyl," míní Zajíc. Věří tomu, že techniku lezení na kolmé ledové stěně budou moci trénovat do poloviny dubna.   Ledová stěna budí velkou pozornost mezi návštěvníky areálu. I když je určena především pro nácvik členů horské služby, a ne ke komerčním účelům, zájemci z řad veřejnosti ji otestovat mohou. Podmínkou ale je to, aby měli potřebné vybavení a kontaktovali horské záchranáře. V jejich přítomnosti pak dostanou šanci vyzkoušet si své síly. "Rozhodně by to ale měli být lidé, kteří už mají zkušenosti s lezením v ledu," zdůraznil Zajíc.   David Moravec snm  