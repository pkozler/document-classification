 Prodej počítačů v ČR v 1. čtvrtletí klesl o třetinu na 196.400 PC  Doplnili jsme 3. a 5. odstavec   --------------------    Praha 12. května (ČTK) - Prodej nových počítačů v Česku se v prvním čtvrtletí meziročně propadl o třetinu na 196.400 kusů. Výrazněji přitom klesal prodej notebooků, který se snížil o 35,4 procenta na 134.800 počítačů. ČTK to dnes sdělila analytická firma Gartner.   Přenosná PC tvořila 69 procent trhu, zájem o stolní počítače poklesl o 23 procent. Zatímco prodej firemním zákazníkům se snížil o 28,5 procenta, poptávka domácností klesla o 36,5 procenta. Firmy měly na trhu podíl skoro 60 procent.   Výrazný pokles byl podle analytiků Gartneru způsoben zejména příliš velkými zásobami notebooků u obchodníků ze závěru roku 2010, což znamenalo nižší odběr od výrobců. Stolní PC vedle toho utrpěla spíše omezováním jejich nabídky u prodejců a přesunem uživatelů k mobilním PC. Pokles proti závěrečnému čtvrtletí minulého roku zaznamenaly všechny značky první desítky kromě Apple.   Nejprodávanější značkou byla HP, která s 52.960 PC udržela meziročně prodej a překonala tak loňskou jedničku Acer. Aceru prodej klesl o 62 procent na 32.600 počítačů. Třetí Dell snížil prodej o pět procent na téměř 24.000 počítačů. Následují značky Lenovo a Samsung, které zaznamenaly meziroční růst o 40 respektive 135 procent.   HP podle šéfa marketingu počítačové divize Petra Trešla v uplynulém období úspěšně prodávalo celé portfolio od základních modelů až po plně vybavené manažerské notebooky. "Vzhledem k růstu celého firemního segmentu registrujeme větší zájem o nejdražší, plně vybavené manažerské notebooky HP EliteBook a v tomto segmentu stále udržujeme a posilujeme pozici v oblasti stolních počítačů," uvedl. Dodal, že zvýšený zájem firem je i o střední segment reprezentovaný řadou ProBook.   jsa vju  