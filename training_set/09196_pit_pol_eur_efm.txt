 EU schválila s podmínkami převzetí McAfee firmou Intel  Rozšířili jsme o podrobnosti od 4. odstavce včetně vyjádření komisaře EU.   --------------------    Brusel 26. ledna (ČTK) - Brusel povolil americkému čipovému gigantu Intel převzít softwarovou firmu McAfee za podmínky, že jeho procesory budou pracovat s bezpečnostními programy také od jiných výrobců. Intel se k tomu zavázal, oznámila dnes Evropská komise, která chystaný krok podnikům schválila.   Komise se obávala, že by Intel mohl bezpečnostní software od McAfee zabudovat do svých mikroprocesorů tak, že by vytlačil rivaly McAfee z trhu. V době počítačových virů a dalších zákeřných programů se přitom z bezpečnostního softwaru stal lukrativní obchod.   Čipy od Intelu jsou navíc v 80 procentech osobních počítačů a serverů na světě. Převzetí McAfee za 7,68 miliardy dolarů představuje zatím největší akvizici Intelu; regulátoři v USA již ji schválili loni v prosinci.   Intel slíbil, že poskytne konkurenčním dodavatelům bezpečnostního softwaru všechny informace potřebné k tomu, aby mohli využívat jeho čipy stejně jako McAfee. Navíc se zavázal, že nebude nijak aktivně programům od rivalů omezovat funkce ve svých čipech. Také nebude blokovat funkce programů od McAfee v čipech od jiných výrobců procesorů, dodala komise.   Evropský komisař pro hospodářskou soutěž Joaquín Almunia shrnul, že slíbené kroky Intelu mají zajistit, aby neomezoval konkurenci a neměl zároveň ze spojení s McAfee nepřiměřené výhody. Spotřebitelům to má přinést nejlepší nabídku bezpečnostního softwaru z pohledu cen, výběru a kvality.   Intel je největším světovým výrobcem počítačových mikroprocesorů. A McAfee je na světě druhý největší dodavatel softwaru, který chrání počítače před zákeřnými programy, napsaly agentury AP a Reuters.   pok jw  