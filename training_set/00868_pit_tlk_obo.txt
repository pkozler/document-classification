 Světový prodej mobilů se v prvním čtvrtletí zvýšil o pětinu  Doplnili jsme odhad na celý letošní rok ve 3. odstavci a komentář k regionu střední Evropy v 6. odstavci   --------------------    Egham (Británie) 20. května (ČTK) - Světový prodej mobilních telefonů uživatelům v prvním čtvrtletí vzrostl o 19 procent na 427,8 milionu kusů. Podle analytické skupiny Gartner nadále rostl nejvíce prodej takzvaných chytrých mobilů s operačním systémem, který svým tempem překonal zbytek trhu.   "Chytré telefony tvořily v prvním čtvrtletí 23,6 procenta celkového prodeje a meziročně vzrostly o 85 procent," uvedla analytička Gartneru Roberta Cozzová. Podíl podle ní mohl být ještě vyšší. Podotkla, že výrobci během čtvrtletí ohlásili celou řadu vyspělých přístrojů, které ale půjdou na trh až ve čtvrtletí druhém.   Za celý letošní rok Gartner předpovídá prodej mezi 1,79 a 1,795 miliardy mobilních telefonů, což představuje 13procentní růst. Gartner tak mírně snížil svůj předchozí odhad.   "Jsme přesvědčeni, že někteří spotřebitelé odložili nákupy a na tyto modely čekají," uvedla analytička. Trend rostoucího prodeje chytrých mobilů se podle Gartneru ještě zrychlí s cenově dostupnými přístroji střední třídy, díky nimž se chytré mobily rozšíří masově.   Nokia ve čtvrtletí prodala 107,6 milionu mobilů a její tržní podíl klesl meziročně o 5,5 procentního bodu na 25,1 procenta, nejnižší úroveň od roku 1997. Nokia nadále prodává mobily s operačním systémem Symbian, ale čeká se na její mobily se systémem Windows. Jejími největšími rivaly jsou přístroje s operačním systém Android od firmy Google.   Také ve střední Evropě táhly růst chytré telefony. Jejich prodej byl podle Gartneru téměř stejný jako v posledním vánočním čtvrtletím minulého roku. Zároveň pokračuje vítězné tažení platformy Android od Google, kterou používají rostoucí hráči HTC, Sony Ericsson nebo čínská Huawei, která sází na agresivní cenovou politiku. "Podíl tradičně silné Nokie se snížil ze 72 na 60 procent. V příštích měsících očekáváme, že se podíl finského výrobce ustálí poté, co firma začne více tlačit na ceny," uvedla analytička Annette Zimmermannová.   Celkově měl dopad japonského zemětřesení a cunami na trh s mobilními přístroji menší vliv, než se původně předpokládalo. Nyní je v prodejní síti zásoba telefonů zhruba na šest až sedm týdnů a ve výrobě zásoba komponentů na čtyři týdny.     Světový prodej mobilních telefonů koncovým uživatelům v prvním čtvrtletí 2011 (v tisících jednotek) podle agentury Gartner:       společnost  prodej za 1. čtvrtletí 2011  tržní podíl  prodej za 1. čtvrtletí 2010  tržní podíl                Nokia  107.556,1  25,1  110.105,4  30,6     Samsung  68.782,0  16,1  64.897,1  18,0     LG  23.997,2  5,6  27.190,1  7,6     Apple  16.883,2  3,9  8270,1  2,3     RIM  13.004,0  3,0  10.752,5  3,0     ZTE  9826,8  2,3  6104,3  1,7     HTC  9313,5  2,2  3378,4  0,9     Motorola  8789,7  2,1  9574,5  2,7     Sony Ericsson  7919,4  1,9  9865,7  2,7     Huawei  7002,9  1,6  5236,1  1,5     ostatní  154.770,9  36,2  104.230,3  29,0     celkem  427.846   359.605      pok jsa mha  