 V dozorčí radě Škoda Auto bude znovu Povšík a Miller  Mladá Boleslav 5. května (ČTK) - Členy dozorčí rady mladoboleslavské automobilky Škoda Auto se stali opět šéf odborů KOVO ve Škodovce Jaroslav Povšík a ekonom odborů Jan Miller. Zvolili je zaměstnanci. Uvádí to dnešní vydání týdeníku Škodovácký odborář.   Dozorčí rada podniku, která má převážně kontrolní pravomoci, je šestičlenná. Předsedou je šéf koncernu Volkswagen Martin Winterkorn. Mimo odborářů v ní zasedá ještě vedoucí mezinárodních fleetových prodejů koncernu Martin Jahn, člen představenstva společnosti za oblast prodeje a marketingu Christian Klingler a člen představenstva společnosti za oblast výroby koncernu Michael Macht.   Povšík i Miller jsou členy dozorčí rady Škoda Auto už od roku 1993. V následujících čtyřech letech chtějí i nadále zprostředkovávat některé připomínky dělníků a špičkových odborníků automobilky předsedovi dozorčí rady Martinu Winterkornovi. "Býváme mnohdy úspěšní, například zajištění produktu pro Vrchlabí je velkou prací zástupců zaměstnanců," uvedl Povšík v týdeníku. V horském závodě ve Vrchlabí se bude od Nového roku vyrábět automatická převodovka DQ200 pro celý koncern.   Odbory KOVO mají v boleslavské automobilce silnou pozici. Ve firmě pracovalo k letošnímu 1. lednu 23.558 kmenových zaměstnanců, z to 19.000 je organizováno v odborech. Volby do dozorčí rady automobilky se konají jednou za čtyři roky.   zik jpt  