 Portugalsko loni snížilo rozpočtový deficit víc, než si stanovilo  Lisabon 11. ledna (ČTK) - Portugalsko v loňském roce snížilo rozpočtový deficit na méně než 7,3 procenta hrubého domácího produktu, což byl lepší výsledek než cíl, který si stanovilo. Řekl to dnes předseda tamní vlády José Sócrates. Dodal, že Portugalsko nemusí žádat o zahraniční pomoc, jako to loni učinilo Řecko a Irsko.   "Pro Portugalsko je to vynikající výsledek," řekl premiér na tiskové konferenci. Data, na která se odvolává, jsou zatím předběžná. V roce 2009 mělo Portugalsko rozpočtový deficit 9,3 procenta HDP.   O víkendu se objevily spekulace, podle nichž Francie, Německo a některé další země vyvíjejí na Portugalsko tlak, aby dobrovolně požádalo o zahraniční pomoc. Zabránilo by tak prý šíření dluhové krize na další země eurozóny. Sócrates ale dnes řekl, že takové dohady Portugalsku škodí a prospěch z nich mají pouze spekulanti.   Portugalsko je podle svého premiéra schopno své potřeby dál financovat z výnosů, které získá prodejem státních dluhopisů. Ve středu zemi čeká aukce pokladničních poukázek se splatností šest měsíců a lze očekávat, že průběh aukce bude pod drobnohledem investorů.   Sócrates řekl, že výsledků středeční aukce není třeba se obávat. Země má v úmyslu prodat papíry až za 1,25 miliardy eur (zhruba 30,7 miliardy Kč).   spr dvd  