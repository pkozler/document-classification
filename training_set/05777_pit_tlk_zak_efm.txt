 Zakázka Diamo na služby elektronických komunikací byla v pořádku  Brno 26. ledna (ČTK) - Zakázka státního podniku Diamo na služby elektronických komunikací z roku 2008 byla v pořádku. Rozhodl o tom Nejvyšší správní soud, když zamítl kasační stížnost neúspěšného uchazeče GTS Novera. ČTK to zjistila z internetové sbírky rozhodnutí soudu. Hodnota zakázky byla 18 milionů korun.   GTS Novera tendr napadla nejdříve u antimonopolního úřadu. Podle firmy porušilo Diamo zákon o zakázkách, neboť provedlo hodnocení nabídek podle parametrů, které údajně neměly vliv na ekonomickou výhodnost nabídek. Vymezení mnohých hodnotících kritérií považovala firma za diskriminační.   ÚOHS jejím námitkám nevyhověl a správní řízení zastavil. Námitky podle úřadu zpochybňovaly nastavení zadávacích podmínek. Firma je napadla ale až poté, kdy její nabídka nebyla vybrána, což bylo pozdě.   Touto otázkou se zabýval také Krajský soud v Brně, kam se GTS Novera po neúspěchu u ÚOHS obrátila. Také soud potvrdil předchozí názor antimonopolního úřadu, že firma napadala zadávací podmínky opožděně. Proti tomuto verdiktu se GTS Novera odvolala k Nejvyššímu správnímu soud, který její kasační stížnost aktuálně také zamítl.   Státní podnik Diamo vybral v roce 2008 jako nejvýhodnější nabídku společnosti Telefónica O2.   vrn sap  