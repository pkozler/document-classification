 Pražská burza ztratila ranní zisky a opět mírně klesá  Praha 17. ledna (ČTK) - Pražská burza při malém zájmu investorů zahájila týden růstem, zisky však později ztratila. Hlavní index byl krátce po 11:00 slabší o 0,12 procenta na 1240,70 bodu, nejvíce ztrácely akcie technologické firmy KIT digital. Vyplývá to z průběžných výsledků burzy.   Podle Petra Žabži z Patria Finance se hlavní akciové trhy pohybují v úzkém pásmu bez jasného směru a trendu. Dodal, že nízkou aktivitu a likviditu na finančních trzích dnes způsobuje svátek v USA.   Akcie KITD klesly o 1,37 procenta na 287,50 koruny. Výrazněji ztrácejí akcie Phillip Morris o 0,68 procenta na 10.260 korun a O2, které klesly o 0,56 procenta na 391,80.   Nejvíce obchodů se zatím uskutečnilo s akciemi Komerční banky, které oslabily o necelou desetinu procenta na 4496 koruny. Nedařilo se ani druhému bankovnímu titulu; Erste Group Bank klesla o 0,30 procenta na 851 korun.   Nejvyšší zisk naopak měly akcie mediální společnosti CME, a to 2,42 procenta na 364,50 koruny.   Daří se také cenným papírům petrochemického holdingu Unipetrol, které posílily o 0,26 procenta na 193,50 koruny. Podle Miroslava Adamkoviče z Komerční banky by přitom na titul mělo negativně působit ranní oznámení firmy, že z technických důvodů není schopna plnit dodávky čpavku a močoviny. Firma se od 30. prosince loňského roku potýká s netěsností potrubí, co potrvá minimálně další dva týdny. Podle firmy má ale výroba agroprodukce jen zanedbatelný vliv na ostatní petrochemickou a rafinérskou produkci.   vrk vju    