 Vysmívaná pravidla oblékání švýcarské banky USB se asi změní  --------------------    Ke zpravodajství: ilustrační FOTO ve Fotobance  ID foto: F201001040100101, F201008300162701, F201005060182101   --------------------    Ženeva 18. ledna (ČTK) - Dobrá zpráva pro švýcarské bankovní zaměstnance: Možná jim bude brzo dovoleno nosit červené spodní prádlo, lakovat si nehty na černo a dokonce jíst česnek.   Švýcarský bankovní gigant UBS AG oznámil, že reviduje dress-codex (pravidla oblékání) pro svoje zaměstnance, který vyvolává ve světě posměch kvůli tomu, že do nejmenších detailů popisuje, jak se mají oblékat a jak mají stolovat.   V kodexu čítajícím 40 stran jsou instrukce týkající se skoro všeho, od jejich dechu - nesmí být cítit česnekem, cibulí nebo tabákem - až po jejich spodní prádlo, které musí mít tělovou barvu.   "Revidujeme to, co je pro nás důležité," řekl mluvčí UBS Andreas Kern.     Banka podle něho vydá zredukovanou příručku, kde budou spíše obecné rady jako například zaujmout zákazníka vytříbených chováním a švýcarským smyslem pro přesnost a vybrané chování.   Nynější kodex zaměstnankyním například ukládá, jak se mají líčit, jaký druh parfému používat a jaké barvy mají sladit na svém oblečení. Radí jim, aby si nenechávaly dlouho odrůstat barvené vlasy, nebo aby se vyhýbaly černým lakům na nehty.   "Můžete prodloužit životnost svých punčoch a ponožek tím, že budete mít v pořádku nehty na nohou," cituje z kodexu jedna zaměstnankyně UBS. "Vždycky mějte rezervní pár punčoch:punčochy si můžete s trochou štěstí spravit bezbarvým lakem na nehty."   Muži zase v kodexu měli přesné rady jak si vázat kravatu, doporučovalo se jim stříhat si vlasy každý měsíc, nechodit s neupraveným vousem a nenosit náušnice.   "Brýle musejí být vždy čisté. Jednak budete dobře vidět a na druhé straně špinavá skla brýlí budí dojem nedbalosti."   Pravidla oblékání také doporučují, aby zaměstnanci vždycky nosili náramkové hodinky, což prý "signalizuje důvěryhodnost a seriózní úsilí o přesnost".   Když se dress-codex minulý měsíc poprvé objevil, vyvolalo to posměšné reakce a nedůvěru, ale Kern ho obhajoval, že to vždycky slouží dobré pověsti banky.   "Každý ví, že zaměstnanci našich bank usilují o dokonalý vzhled."     Budou tedy moci zaměstnankyně nosit červené spodní prádlo? A kdo kontroloval, co nosily předtím? Na to Kern neodpověděl a odmítl prozradit alespoň některé příklady plánovaných změn.   Mluvčí rivalské banky Credit Suisse řekl, že ví, čeho chce UBS dosáhnout.     "Každá švýcarská banka má nějaká pravidla," řekl Marc Dosch. "UBS to sice dovedla do absurdity, ale na druhou stranu je dobré, když lidé mají nějaké vodítko."   Připomněl, že ale banky nejsou jediné, kdo říká svým zaměstnanců, co mají nosit: Jsou benzínové pumpy, fastfoody nebo supermarkety, kde musíte nosit kravaty a o Vánocích dokonce směšné čepice."   Banka UBS, která má 157letou tradici, je pověstná poskytováním detailních rad svým zaměstnancům, kterých měla koncem roku 2009 po světě 65.000. Příručka pro nové zaměstnance bank jim dává návod k chování a oblékání, které se liší podle zvyků té které země.   Zaměstnance pracující v Rusku například upozorňuje, že musejí být při uzavírání smluv připraveni na přípitek a že "nikdy nesmějí odmítnout pozvání do sauny".   V Latinské Americe může být "předčasný příchod na schůzku považován až za neomalený". Ve Spojených státech zase radí "nikdy nekritizovat prezidenta".   ko dr      