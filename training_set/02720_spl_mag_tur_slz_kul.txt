 Sochy z písku budou letos v Písku představovat Rožmberky  --------------------    Ke zpravodajství: FOTO ve Fotobance  ID foto:  P201005220283001 ,  P201005220302501    --------------------    Písek 5. května (ČTK) - Na náplavce píseckého Kamenného mostu vyrostou i letos obří sochy z písku. Tentokrát budou věnovány Rožmberkům, protože letos uplyne 400 let od úmrtí posledního Rožmberka Petra Voka. Zhruba sto tun písku sochaři Josef Faltus a Jiří Kašpar spotřebují na šest postav představujících významné osobnosti rodu a dvě figury zvířat, sdělil ČTK za organizátory Martin Slavík. Vernisáž je plánována na sobotu 21. května v 11:00. Obří sochy budou na nábřeží do konce června.   Součástí akce zvané Cipískoviště, která tradičně zahajuje turistickou sezonu ve městě, je víkendový program pro celou rodinu. Začíná v pátek 20. května v Palackého sadech akcemi pro děti, večer se tu uskuteční několik koncertů, vystoupí například zpěvačka Anna K. V sobotu si budou moci obyvatelé i návštěvníci města vyzkoušet tradiční řemesla při tvůrčích dílnách ve Sladovně. V neděli se uskuteční závod dračích lodí, doplnil Slavík. Zpestřením programu bude v kině Portyč promítání filmů o Písku a snímků, které byly ve městě a okolí natočeny.   K Cipískovišti se připojilo i Prácheňské muzeum, které na sobotu chystá den otevřených dveří. Po předchozí rezervaci na www.icpisek.cz bude možné vystoupit na věž Děkanského kostela. Více informací o programu zájemci najdou na www.cipiskoviste.cz.   Tvorbu soch pro Cipískoviště letos pro město zajistí nový subjekt, firma Art Kodiak. Písek za to zaplatí zhruba 299.000 korun. Dřívější organizátor, občanské sdružení Apple Pie, ukončil svou činnost.   kpe dr  