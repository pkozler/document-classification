 Policista zraněný při výbuchu v Krnově: Postupoval bych sejně  --------------------    Ke zpravodajství: FOTO/aktuality; VIDEO; AUDIO   --------------------    Klimkovice (Novojičínsko) 12. ledna (zpravodaj ČTK David Moravec) - Okamžik, kdy stál jen krůček od smrti, se už přes tři měsíce snaží z hlavy vytěsnit pětačtyřicetiletý kriminalista Vladimír Rychta z Krnova. Po loňském výbuchu granátu v krnovském obchodním domě byl mezi zraněnými. Výbušninu tehdy odpálil lupič po neúspěšném přepadení směnárny. Exploze tehdy zranila čtyři policisty a jednoho civilistu. Jako první z nich do kontaktu se zločincem přišel právě Rychta.   "Stáli jsme proti sobě tváří v tvář. Neuvědomoval jsem si, že můžu zemřít. Věděl jsem, že mou povinností je lupiče zadržet. Hrozba výbuchu granátu existovala. Taky to ale mohla být atrapa," svěřil se dnes ČTK muž, který na tom byl po explozi ze všech zraněných nejlépe. Střepina jej zranila jen lehce v obličeji. "Měl jsem štěstí. Všichni jsme ho měli," dodal. Svěřil se ale, že nejvíce v jeho případě utrpěla psychika. "Snažím se na to zapomenout. Nic dobrého to nebylo," řekl.   Stejně na tom podle něj jsou i další zranění policisté. "Potkáváme se v Krnově skoro každý den. Všichni dál pracují u policie. O té události ale spolu nemluvíme. Nikdy jsme se o tom nebavili. Každý se se vzpomínkami vyrovnáváme po svém," uvedl Rychta, který se v těchto dnech snaží na jiné myšlenky přijít i během týdenního léčebného pobytu v lázních v Klimkovicích na Novojičínsku.   I když by nejraději nejdramatičtější okamžik své dvacetileté policejní kariéry úplně vypustil z hlavy, celou situaci si stále přehrává. Přemýšlel i nad tím, zda něco neměl udělat jinak. "Možná se dal najít způsob, aby přežil i ten pachatel," přemýšlel. Je ale přesvědčen, že postupoval, jak nejlépe mohl. "Rozhodoval moment. Neměl jsem moc na vybranou," řekl.   U celé události se nachomýtl náhodou. Do obchodního domu Prior vstoupil kvůli plnění jiných povinností. Ze směnárny uslyšel křik a od přepážky vyšel maskovaný muž. "Stál jsem proti němu. A se slovy, že jsem policista, jsem ho chtěl zadržet. Chytil jsem ho a povalil na zem. Bránil se. Křičel, že má granát, že všechno vyletí do vzduchu," řekl. Na pomoc kriminalistovi ale přišli náhodní svědci. Prodavačka z knihkupectví lupiči vyrazila granát z ruky. Další muž jej také zalehl, jiní volali policii.   "Když na místo dorazili kolegové, pachatele jsem pustil a uvolnil jim místo. Poodešel jsem o několik metrů. Sám jsem toho měl dost. Viděl jsem, jak jej chtějí zvednout ze země a spoutat. Pak se ozvala rána. Výbuch kolegy odhodil. Všechno tam lítalo. To už bych znovu nechtěl zažít," vzpomněl.   O celém zákroku hodně přemýšlel. Odmítá ale názory, že kdyby lupiče nechali odejít, následky nemusely být tak tragické. "Objevily se takové hlasy. Já, jako policista, ho ale nemohl nechat jít. U jednoho přepadení neuspěl. Co kdyby později loupil znova a použil i granát. Když už si jej s sebou vzal, musel počítat i s tím, že jej může i odpálit. Normální člověk granáty u sebe nenosí," míní policista.   Během své kariéry zadržel už stovky zločinců. Lupič s granátem v krnovské směnárně mohl být jeho poslední. Už před celou událostí uvažoval o odchodu od policie. Tragédie jej k tomu nepřesvědčila. Naopak. "Nakonec jsem neodešel. Právě kvůli takovým lidem cítím povinnost u policie zůstat," řekl.   Směnárnu v krnovském Prioru přepadl loni 30. září odpoledne netrestaný třiačtyřicetiletý muž z Bruntálska. Loupeží chtěl pravděpodobně získat peníze na zaplacení dluhů z podnikání. V jeho domě, kde žil s manželkou a dětmi, později policisté našli větší množství munice. Před loupeží se maskoval kuklou a vyzbrojil se pistolí a dvěma granáty. Při potyčce mu prodavačka jeden vyrazila z ruky. Muž pak vytáhl pistoli a dokonce vystřelil. Později, když už ležel na zemi a policisté jej chtěli spoutat, odpálil pod sebou granát.   dvc mol  