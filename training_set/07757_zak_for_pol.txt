 Sesazení Paksase podle soudu RE neodporuje evropskému právu  Štrasburk 6. ledna (ČTK) - Evropský soud pro lidská práva při Radě Evropy (RE) dnes rozhodl, že sesazení litevského prezidenta Rolandase Paksase v roce 2004 neodporuje úmluvě RE o ochraně lidských práv a základních svobod. Informovala o tom agentura AFP.   Paksas byl sesazen po 15 měsících u moci kvůli korupčnímu skandálu okolo jeho sponzora, ruského obchodníka Jurijuse Borisovase. Litevská justice tehdy rozhodla, že vyzradil státní tajemství, porušil ústavu a ústavní přísahu a že do smrti nesmí kandidovat v prezidentských ani parlamentních volbách.   Paksas se proti svému sesazení a doživotní nezvolitelnosti odvolal k soudu RE ve Štrasburku. Ten nyní odmítl zpochybnit toto sesazení, jeho nestrannost i doživotní odstavení Paksase od prezidentského křesla. Vyhověl stěžovateli jen v tom, že má právo kandidovat v parlamentních volbách. Soud vysvětlil, že evropská úmluva zaručuje právo na svobodné volby jen u hlasování o složení parlamentu.   Paksas se vrátil do vyšší politiky již v roce 2009, kdy byl zvolen do Evropského parlamentu za svou populistickou stranu Pořádek a spravedlnost.   pek sva  