 Ropa kvůli silnému dolaru a obavám o ekonomiku obnovila pokles  Londýn 23. června (ČTK) - Světové ceny ropy dnes obnovily pokles a severomořská ropa Brent propadem o tři dolary smazala středeční přírůstek. Ropný trh srážel dolů silný dolar a obavy z vyhlídek globální ekonomiky, které vyvolala zhoršená prognóza hospodářského růstu ve Spojených státech.   Severomořská ropa Brent klesla až na 111,05 dolaru a před 12:00 SELČ byla kolem 111,30 dolaru za barel s denní ztrátou asi tří dolarů. Americká ropa WTI oslabila o více než dva dolary na 93,30 dolaru za barel.   Americká centrální banka (Fed) ve středu po dvoudenním zasedání snížila odhad růstu americké ekonomiky pro letošní rok a předpověděla postupné oživování během roku 2012. Potvrdila přitom, že tento měsíc končí se stimulačními nákupy vládních dluhopisů, a žádnou novou iniciativu na podporu ekonomiky nenaznačila. Konec extrémně uvolněné peněžní politiky v USA vedl k výraznému posílení dolaru k ostatním měnám, což srazilo ropu i další komodity.   "Fed potvrdil, že ekonomika zpomaluje," řekl agentuře Reuters analytik Chris Barret z banky Crédit Agricole. "Poptávka po ropě se zmírňuje a ropa je na nynějších úrovních stále velmi drahá," dodal. Analytici upozorňují i na dnešní zprávu o zpomalení růstu průmyslové aktivity v Číně.   Ve středu ropu výrazně zvedly údaje, podle nichž v USA minulý týden zásoby benzinu klesly o téměř půl milionu barelů, třebaže se očekával jejich růst o milion barelů. O něco více, než se čekalo, se snížily i zásoby ropy.   Analytici předpokládají, že ceny ropy v dohledné době zůstanou pod tlakem nejistoty ohledně situace v Řecku a dluhové krize v eurozóně. Tato situace vede k obavám o vyhlídky celé evropské ekonomiky a zdejší poptávky po energii.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  111,30  114,23     New York - Nymex  WTI  srpen  93,23  95,41     hp dvd  