 Přerovská radnice ocenila nejhezčí fasády domů ve městě  Přerov 20. května (ČTK) - Panelový dům u přerovského výstaviště, školní restaurace Bečva na nábřeží a nový rodinný dům v Žeravicích se mohou letos pyšnit titulem Fasáda roku. Vítěze klání, které se v Přerově uskutečnilo již poosmé, vyhlásila v těchto dnech radnice. Majitelé oceněných domů získají kromě titulu také odměnu 50.000 korun. Cílem soutěže je vylepšit vzhled budov ve městě, řekl novinářům mluvčí radnice Bohuslav Přidal.   Soutěž se podle něj stejně jako v loňském roce konala ve třech kategoriích - fasáda rekonstrukce, fasáda panelového domu a fasáda novostavby. Celkem se přihlásilo 27 soutěžících, uvedl mluvčí města. O titul se nejčastěji ucházeli zástupci panelových domů, velký zájem zaznamenalo město i v kategorii rekonstrukce.   O vítězi rozhoduje komise odborníků. V porotě sedí zástupci národního památkového ústavu, historik umění, úředníci, ale i architekti. "Byla oceněna komplexnost řešení čelní fasády, estetický a architektonický přínos pro okolí, zlepšení pohody bydlení či užívání staveb," dodal mluvčí.   Slavnostní vyhlášení výsledků se uskuteční 6. června na přerovském zámku.   ftv hj  