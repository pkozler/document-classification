 Verizon koupí poskytovatele technologických služeb Terremark  New York 28. ledna (ČTK) - Americká telekomunikační společnost Verizon Communication koupí za 1,4 miliardy USD (25 miliard Kč) poskytovatele technologických služeb Terremark Worldwide. Akvizice je součástí nové strategie Verizonu, v rámci které chce poskytovat všechny služby firemním a vládním klientům.   Verizon zaplatí za jednu akcii Terremarku 19 dolarů. Ve srovnání s čtvrteční závěrečnou cenou akcií to představuje zisk 35 procent. Dohodu již schválila představenstva obou firem.   Terremark poskytuje počítačové služby, které umožňují firmám ukládat data a software na vzdálených serverech místo vlastních počítačů. Poskytuje také služby v oblasti technologické infrastruktury. Firma sídlí v Miami a provozuje 13 datových center v USA, Evropě a Latinské Americe.   V listopadu Terremark uvedl, že za fiskální rok 2011 očekává tržby 350 až 353 milionů USD. Za červenec až září firma vykázala čistou ztrátu osm milionů USD, napsaly agentury AP a Reuters.   irl jw  