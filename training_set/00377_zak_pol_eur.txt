 Mise EU v Kosovu považuje sever země za nebezpečnou zónu  Priština 20. ledna (ČTK) - Policejní a justiční mise Evropské unie v Kosovu (EULEX) považuje severní, převážně Srby obydlené oblasti za nebezpečnou zónu. Dnes to napsala agentura APA s tím, že pracovníkům mise je proto doporučováno, aby měli u sebe mobilní telefon a aby udržovali s centrálou neustálý radiový kontakt.   Důvodem k těmto bezpečnostním opatřením jsou údajně dva poslední případy, kdy byli na severu Kosova zbiti dva členové EULEXu a pracovník Organizace pro bezpečnost a spolupráci v Evropě (OBSE). Útočníky policie zatím nedopadla.   Srbská občanská skupina Nová naděje pro Kosovskou Mitrovici, která působí na severu země, popřela, že by za útoky stála. K této skupině podle zpráv médií patří také takzvaní strážci mostů. Jsou to především mladí Srbové, kteří po kosovské válce na konci devadesátých let nepřetržitě hlídali mosty přes řeku Ibar v severokosovské Mitrovici, aby tak zabránili kosovským Albáncům z jihu proniknout na převážně Srby obydlený sever.   Samozvaní strážci mostů, kteří před lety ukončili činnost, se občas střetávali i s policií OSN a s vojáky mezinárodních sil KFOR.   zpt šeb  