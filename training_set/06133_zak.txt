 Matka vyskočila s malou dcerou v náručí z okna, jsou obě zraněné  Děčín 8. ledna (ČTK) - S tříletou dcerou v náručí dnes v Děčíně skočila z okna ve třetím patře devětatřicetiletá žena. Mluvčí děčínské policie Vojtěch Haňka ČTK řekl, že žena a dítě jsou v ústecké nemocnici. Žena má podle něj mnohačetné zlomeniny, dítě je lehce zraněné a je mimo nebezpečí života.   Podle Haňky otec dítěte, který s matkou nežije, si k ní přišel pro svoji dceru. Když se nemohl dostat do bytu a cítil z něj plyn, zavolal hasiče, kteří přijeli dveře vyrazit. Když se o to snažili, žena vyskočila z okna. V bytě podle mluvčího skutečně měla puštěný plyn.   vlu snm  