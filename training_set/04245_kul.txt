 V Jazz Docku bude mít křest dvojalbum Contemporary Czech Jazz  Praha 27. ledna (ČTK) - Výběr z českých jazzových nahrávek za poslední tři roky přináší dvojalbum Contemporary Czech Jazz, které vydala Hudební sekce Institutu umění. Jde o další z řady samplerů propagujících českou hudbu v zahraničí. Křest CD se uskuteční tento pátek v rámci koncertu Tria Karla Růžičky ve smíchovském klubu Jazz Dock. ČTK o tom informoval Jakub Zítko.   Dvojalbum bylo v uplynulých dnech prezentováno nejen na mezinárodním hudebním veletrhu MIDEM v Cannes, ale i na APAP v New Yorku. Představuje výběr aktuální produkce od starší až po nejmladší českou jazzovou generaci; například Emila Viklického, Luboše Andršta, Laca Decziho, Davida Dorůžku, Ondřeje Pivce i Beatu Hlavenkovou. Nahrávky vybral jazzový publicista Jiří Starý.   Sampleru úspěšně předcházely pětidílná Antologie české hudby z roku 2004 a CD Contemporary Czech Pop z roku 2008.   Contemporary Czech Jazz, jehož snímky pocházejí ze samostatných desek od různých vydavatelství, je neprodejné a vyšlo pouze v tisícovém nákladu. Náklady uhradil ústav z veřejných prostředků, které měly přispět k propagaci tuzemského soudobého jazzu.   Obdobou dvojalba Institutu umění je nové CD Animal Music Collection s 15 skladbami z let 2008 až 2010 pocházejícími z produkce jazzového vydavatelství Animal Music. Výběr snímků se téměř shoduje, soukromý vydavatel nabízí navíc česko-nizozemské kvarteto Cyrilla Oswalda, Petra Zelenku a Lanugo. Také toto CD si mohli prohlédnout návštěvníci MIDEM.   Jazzový publicista Lubomír Dorůžka na iDnes.cz upozornil, že loňský rok dosáhl v Česku celkový počet nových alb v tomto oboru rekordní čtyřicítky. "Takovou vydavatelskou explozi, jako je ta současná, tuzemský jazz nikdy nezaznamenal. V pamětníkovi, jako jsem já, to může vyvolávat volnou vzpomínku na sérii LP Československý jazz," uvedl.   Všechny tři alba podle něj představují premiéru, poprvé jde totiž v soudobém polistopadovém jazzu o samplery. Všechny snímky na těchto třech CD byly vybrány ze samostatných desek, které vydalo deset různých společností, většinou specializovaných právě jen na český jazz, zdůraznil.   mrz pba  