 ČSÚ: Každá devátá žena s dítětem do tří let nemůže jít do práce  Praha 6. května (ČTK) - Každá devátá Češka s dítětem do tří let nemůže vůbec chodit do práce nebo může pracovat jen omezeně. Brání jí v tom hlavně nedostatek jeslí a dalších služeb pro děti. Podobný problém mají i matky předškoláků. Ve své analýze to uvedl Český statistický úřad (ČSÚ). Výsledky dnes zveřejnil na svém webu. Podle nich jsou překážkou v zaměstnání žen ale i pevná pravidla v práci.   Průzkum se konal ve všech zemích EU, týkal se pracovních sil. V Česku trval celý loňský rok. Měl zjistit, kolik lidí pravidelně pečuje o děti, postižené a seniory a jak to ovlivňuje jejich práci. Evropský statistický úřad Eurostat by mohl podle předpokladů celkové výsledky zveřejnit příští rok.   O děti do 15 let se v Česku stará víc než čtvrtina lidí v produktivním věku. Je to přes 1,8 milionu lidí. Péče leží hlavně na ženách, které kvůli tomu obtížně hledají zaměstnání. O děti, postižené, nemocné či seniory se pak stará asi třetina osob v produktivním věku, tedy téměř 2,5 milionu.   Podle statistiků 68.000 lidí s dětmi do 15 let uvedlo, že nedostupnost nebo nevhodnost služeb má negativní vliv na jejich uplatnění. "Prakticky se jedná pouze o ženy, muži tento problém téměř vůbec nepociťují," stojí v analýze ČSÚ.   Podle výsledků postrádají služby hlavně matky dětí do tří let. Především nedostatek jeslí může za to, že každá devátá žena s malým potomkem se nemůže buď vůbec do práce zapojit, nebo to může udělat jen omezeně. Nedostatek vhodných zařízení je ale i pro předškolní děti, což má vliv na ekonomickou aktivitu jejich matek.   Podle statistiků na rozdíl od dob socialismu ženy nyní jesle využívají jen málo. Děti do nich nedává ani desetina žen. Právě matky dětí do dvou let uvádějí, že služeb takových zařízení využívat nemohou. Je jich málo, jsou daleko nebo jsou drahé. To brzdí návrat žen do práce. Skoro 70 procent matek dětí od tří do pěti let potomky do školky posílá. Snaží se tyto služby využívat tak, aby mohly jít do práce, a to i na plný úvazek. Čtvrtina matek školáků pak posílá své děti do družin a jiných zařízení.   Výrazný vliv na situaci pracujících matek má i stanovení pracovní doby. Pevnou ji mají skoro tři čtvrtiny žen. Stanovený počet hodin musí denně odpracovat devět procent žen. Pružnou pracovní dobu má jen desetina zaměstnankyň. Individuálně se se zaměstnavatelem dohodlo jen sedm procent pracovnic. Jinou úpravu si mohla zvolit dvě procenta žen.   "Rigidní uspořádání pracovní doby s pevně stanoveným počtem denně odpracovaných hodin má tedy více než 80 procent všech zaměstnankyň. Možnost pružné pracovní doby je velmi nízká," zhodnotili statistici.   Vzít si nad rámec dovolené den volna z rodinných důvodů v zásadě může 45 procent žen. Skoro čtvrtina zaměstnankyň tuto možnost ale prý nikdy nemá.   Kateřina Krausová rot            