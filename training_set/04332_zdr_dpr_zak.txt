 V Rusku odebírají řidičáky alkoholikům a narkomanům  Moskva 17. ledna (ČTK) - Ruská justice chce připravit zhruba 14.000 lidí o řidičské oprávnění. Podle zprávy agentury ITAR-TASS má generální prokuratura podezření, že tyto osoby přišly k řidičskému průkazu neoprávněně, protože jsou evidovány jako alkoholici nebo narkomani. Za chybu prý může nedostatečná koordinace mezi zdravotníky a policií.   Prokuratura loni provedla rozsáhlý průzkum, který potvrdil nejhorší obavy. Přestože z lékařské prohlídky, která je podmínkou pro získání řidičského průkazu, nejméně 14.000 lidí odešlo s diagnózou alkoholik nebo narkoman, ke správním orgánům se tato informace nedostala. Policie tak vydala oprávnění k řízení motorových vozidel lidem, kteří představují pro veřejnou dopravu bezprostřední nebezpečí.   Prokuratura našla nepořádek v evidenci řidičů a v nedostatečné kontrole jak v orgánech policie, tak ve zdravotnických zařízeních. Výjimkou nejsou ani padělaná lékařská osvědčení, které měla skutečný zdravotní stav uchazečů o řidičský průkaz zakrýt.   Na odebrání řidičských osvědčení se podle agentury ITAR-TASS již nyní intenzivně pracuje. Stovky policistů a zdravotníků byly za zjištěné přestupky administrativně potrestány, nejméně dva lékaři byli odsouzeni k nepodmíněným trestům vězení.   jas ank  