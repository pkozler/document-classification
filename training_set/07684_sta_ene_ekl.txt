 Na veletrzích Střechy Praha a Solar Praha bude 180 firem  Praha 26. ledna (ČTK) - Letošního ročníku dvojice mezinárodních veletrhů Střechy Praha a Solar Praha, které začnou ve čtvrtek, se zúčastní celkem 180 firem, z toho 13 zahraničních. Účast tak bude zhruba stejná jako loni. Pořadatelé čekají kolem 15.000 návštěvníků. ČTK to dnes sdělila ředitelka veletrhů Kateřina Hájková. Solar Praha je jedinou specializovanou výstavou v Česku zaměřenou na fotovoltaické systémy.   Podle pořadatelů se obou výstav letos zúčastní všichni významní výrobci a dodavatelé střešních krytin a doplňků a výrobci fotovoltaických a solárních panelů. Veletrhy se uskuteční od čtvrtka 27. ledna do soboty 29. ledna v Průmyslovém paláci na pražském Výstavišti.   Vystavovatelé na Solar Praha se budou věnovat tématům energetické šetrnosti a obnovitelným zdrojům energie. Střechy Praha bude zaměřen na materiály, řemesla a služby pro stavbu a renovaci střech. Veletrhů se kromě domácích firem zúčastní vystavovatelé z Německa, Rakouska, Belgie, Itálie a Číny.   Zástupci některých firem budou podle Hájkové poskytovat odborné poradenství. Veletrhy jsou veřejnosti přístupné ve čtvrtek a v pátek od 9:00 do 18:00 hodin, v sobotu skončí o hodinu dříve.   lko dvd  