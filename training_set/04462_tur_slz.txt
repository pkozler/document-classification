 Vysočina je atraktivní zejména pro domácí turisty  Brno 15. ledna (ČTK) - Především pro tuzemské turisty je atraktivní region Vysočiny. Podíl domácích návštěvníků tvoří 90 procent a za poslední období mírně rostl. Kraj chce proto pokračovat v propagaci regionu zejména v tuzemsku. Na veletrhu cestovního ruchu Regiontour v Brně to řekl ředitel krajské organizace na podporu cestovního ruchu Vysočina Tourism Tomáš Čihák.   V České republice je region dostatečně známý, láká především na památky a přírodu. V loňském roce ubytovatelé pocítili pokles zájmu. Důvodem bylo špatné počasí. Podle Čiháka na Vysočinu jezdí také zahraniční turisté, je jich ale menšina. Kraj ale začali objevovat například Španělé, Finové, Švédové nebo Dánové. "To nás potěšilo," uvedl Čihák.   Otázkou podle něj ale je, zda má smysl investovat větší množství finančního prostředků do propagace kraje v zahraničí. "Hlavní váhu budeme nadále klást na turisty z České republiky a okolních zemí jako je Polsko a Slovensko," uvedl Čihák. Společně s dalšími kraji pak Vysočina zdůrazní své nejzajímavější lokality. "S ostatními kraji si nebudeme konkurovat," uvedl Čihák.   Vysočina Tourism každoročně propaguje kraj řadou materiálů. Jeden z nich byl oceněn i na veletrhu Regiontour. Porotu zaujal produkt Cesty za poznáním, kulturou, sportem a odpočinkem. Publikace zahrnuje přehled hlavní ubytovacích kapacit v regionu. Každé z míst doplňuje základní popis jeho atraktivity pro turisty.   vrn mal  