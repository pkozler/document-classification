 Družstva vyhlásila soutěž o nejlépe opravený bytový dům  Praha 21. ledna (ČTK) - Svaz českých a moravských bytových družstev vyhlásil další ročník soutěže Panelák roku. Cílem je navzdory tenčící se státní podpoře opravám bytových domů prosazovat jejich modernizace. Bytová družstva a společenství vlastníků jednotek můžou panelové i další bytové domy opravené v období 2008 až 2010 přihlašovat do soutěže do 28. února.   Odborná porota bude hodnotit modernizované bytové domy například podle úspor energií, architektonického řešení nebo kvality oprav.   Podle studie Panel Scan Státního fondu rozvoje bydlení je v Česku zhruba 1,2 milionu bytů v panelových domech a dalších 961.000 bytových jednotek v nepanelových bytových stavbách. Z celkového počtu 2,2 milionu jednotek v bytových domech bylo podle studie opraveno 36 procent bytů. Nějakou formou opravy prošlo podle studie 55 procent bytů v panelových domech a 12 procent jednotek z nepanelových bytů.   "Je nutno konstatovat, že se ne vždy jednalo o komplexní opravy a modernizace, ale spíše o dílčí zásahy do objektů a jejich jednotlivých konstrukčních částí," uvedli vyhlašovatelé soutěže.   Hlavním nástrojem státu pro podporu oprav bytových domů byl program Nový Panel Státního fondu rozvoje bydlení. Kvůli nedostatku peněz ale letos zatím žádosti o úrokové dotace nepřijímá. Ministerstvo pro místní rozvoj chce pro program získat dodatečně nejméně půl miliardy korun.   dnv vju  