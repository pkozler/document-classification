 Miliony lidí slavily ve světě příchod Nového roku  --------------------    Ke zpravodajství: FOTO/aktuality; VIDEO   --------------------    Praha 1. ledna (ČTK) - Miliony lidí slavily ve světě příchod Nového roku. Vzhledem k časovému posunu jej nejprve přivítali obyvatelé tichomořského atolu Kiritimati, poté obyvatelé Nového Zélandu a Austrálie. Následovala Asie a Evropa s Afrikou a pak na západní polokouli jako první Brazílie.   Dva miliony lidí se vyrojily na slavné, téměř pět kilometrů dlouhé pláži Copacabana v brazilském Riu de Janeiro. V městě spojovaném s ryčnými oslavami v pestrých barvách vládla ovšem u oblečení místních obyvatel dle tradice bílá. Na rozloučenou se starým rokem se použilo na 25 tun zábavní pyrotechniky. Noc provázely také světelné efekty doprovázené mimo jiné klasickou hudbou Ludwiga van Beethowena ovšem doplněnou rytmy samby.   Nejméně 100.000 lidí včetně mnoha turistů oslavovalo v noci na dnešek příchod Nového roku na pařížské třídě Champs-Elysées. Za nezvykle mrazivého počasí neztráceli ale dobrou náladu a s úderem půlnoci jásali a objímali se. Navzdory úřednímu zákazu nošení skleněných lahví a sklenic mezi lidi, řada jich vesele upíjela z lahví šampaňské nebo tvrdý alkohol. Oslavy se zatím obešly bez incidentů. Podobně jako v minulých letech neohlušoval francouzskou metropoli rachot zábavní pyrotechniky, která je rovněž zakázaná.   Historické centrum Vídně zaplavilo kolem 700.000 lidí, kteří slavili za rachotu dělbuchů a jiskření světlic. Dle odhadů 50.000 osob vítalo Nový rok na madridském náměstí Puerta del Sol, kde dle tradice při odpočítávání posledních 12 úderů zvonu v rozmezí vteřin před půlnocí řada z nich polykala po jedné bobuli vína.   V tradičních letoviscích ve Španělsku, Itálii a Řecku ležících u Středozemního moře zaplnili zejména mladí lidé diskotéky, aby tančili většinou až do ranního rozbřesku.   Australské Sydney je první velké město, které se rozloučilo s rokem 2010. Oslavy tam před půlnocí, která nastala v pátek ve 14:00 SEČ, zahájila letecká přehlídka historických letadel a ukázka lodí v místním přístavu. Přípravy oslav letos zastínily povodně, se kterými se potýká severovýchod země, ohňostroj z mostu Harbour Bridge přesto z okolních pláží sledovalo nejméně 1,5 milionu lidí.   Již v pátek ve 12:00 SEČ oslavil příchod nového roku Nový Zéland. Silvestrovské veselí provázel ohňostroj z mrakodrapu Sky Tower v největším městě země Aucklandu.   Asijské země čeká změna lunárního kalendáře v únoru. Příchod roku 2011 přesto slavili například v Soulu, Tchaj-peji nebo v Hongkongu, kde velkolepé ohňostroje tryskaly téměř ze všech výškových budov obchodního centra.   V centru Tokia se sešly tisíce lidí, kteří u starobylého buddhistického chrámu vypustili do vzduchu stříbrné balónky, ke kterým přivázali své prosby a přání do nového roku. Nový rok přivítaly také tradiční údery do zvonu, které mají pomoci zapudit zlo.   Oficiální oslavy včetně odpočítávání vteřin do půlnoci a světelné show letos poprvé podle AP přichystala také vietnamská metropole Hanoj. Komunistický stát si dosud Nového roku příliš nevšímal. Změnu lunárního kalendáře tradičně mohutně oslavuje během takzvaného svátku Tet, který tentokrát připadne na 3. února.   V New Yorku se na náměstí Times Square a v jeho okolí chystá slavit Silvestra na milion lidí. Sněhové bouře, které město trápily v posledních dnech, ustoupily a díky relativnímu oteplení mohou Newyorčané vítat příchod nového roku daleko příjemněji.   Jako poslední na světě Nový rok o 24 hodin později přivítají obyvatelé Havaje, včetně amerického prezidenta Baracka Obamy, který na ostrově tradičně tráví svoji novoroční dovolenou.   rv drk kne  