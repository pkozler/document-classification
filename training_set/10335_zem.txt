 Na Vysočině ubylo prasat a drůbeže, rozrostla se stáda koz a ovcí  Jihlava 11. května (ČTK) - Na farmách v kraji Vysočina ubylo v posledním roce prasat i drůbeže. Naopak víc než o polovinu se rozrostla stáda koz, mírně se zvýšil i chov ovcí a koní. Podle soupisu hospodářských zvířat k 1. dubnu, který nyní zveřejnil Český statistický úřad, drží Vysočina republikové prvenství v chovu skotu. Počty těchto dobytčat v hospodářstvích na území kraje jsou v posledních letech poměrně stálé.   Letos na jaře bylo na Vysočině chováno 210.900 kusů skotu, v meziročním porovnání víc o 0,2 procenta. Krav bylo podobně jako před rokem přes 83.000.   Počty prasat v chovech na Vysočině se v meziročním srovnání snížily o 12 procent na necelých 280.900 kusů. I tak patří farmářům na Vysočině v tomto oboru druhé místo v zemi, vyšší stavy prasat byly na začátku letošního dubna jen ve Středočeském kraji. Chovatelé na Vysočině omezují rovněž chovy drůbeže. Letos na jaře se starali zhruba o 449.000 kusů, oproti stejnému období loni to byl o pět procent nižší počet.   Hospodáři v kraji se ale víc věnují dříve opomíjeným chovům koz, ovcí a koní. Od loňského jara přibylo kolem 1000 koz a letos jich na Vysočině žije přes 2800. V posledních sedmi letech se počty těchto zvířat více než ztrojnásobily a Vysočina se v chovu koz zařadila mezi tři nejvýznamnější kraje. Kozí farmy fungují například v Ratibořicích na Třebíčsku a v Olešence na Havlíčkobrodsku.   Ovčí stáda na Vysočině čítala letos v dubnu skoro 13.000 kusů. V meziročním porovnání se počty zvýšily asi o pět procent, přesto se kraj v tomto chovu stále řadí k nejslabším regionům. Koní bylo na Vysočině letos v dubnu ustájeno 1400. Například v roce 2003 se v kraji chovalo jen kolem 770 koní.     Počet hospodářských zvířat na Vysočině k 1. dubnu:      2010  2011  rozdíl (pct.)     skot celkem  210.629  210.949  +0,2     z toho krávy  83.246  83.197  -0,1     prasata  319.199  280.866  -12,0     ovce  12.387  12.994  +4,9     kozy  1839  2842  +54,5     koně  1363  1413  +3,7     drůbež  472.418  448.981  -5,0     Zdroj: ČSÚ   vst vju  