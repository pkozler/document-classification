 Stavba tvůrce domů z odpadu  Reynoldse by mohla být i v Praze  --------------------    Ke zpravodajství: FOTO/aktuality   --------------------    Praha 2. května (ČTK) - Americký architekt Michael Reynolds, který proslul stavbami budov z použitých PET lahví, plechovek, pneumatik či skleněného odpadu, je na týdenní návštěvě Česka. Představí tu dokumentární film Architekt odpadu a zúčastní se diskusí a přednášek. Pražský magistrát s ním zahájil jednání o tom, že by jedna z unikátních Reynoldsových staveb mohla vzniknout i v Praze, řekl dnes novinářům radní pro kulturu Lukáš Kaucký.   Projekt je zatím ve fázi příprav a předběžných jednání. Není ještě jasné, k čemu by budova sloužila ani kde by měla stát. "Zvažujeme, že by objekt mohl vyrůst v botanické nebo zoologické zahradě v Troji, kde by stavba mohla mít i vzdělávací roli," doplnil Kaucký. Ať už půjde o administrativní budovu nebo například skleník, projekt bude zřejmě financován z rozpočtu vybrané instituce. Část prostředků by měla jít i z kapitoly životního prostředí.   "Američana Michaela Reynoldse lze bez nadsázky, a také bez urážky, nazvat nejvýznamnějším světovým architektem odpadu," charakterizoval tvůrce Kaucký.   Eko-architekt a aktivista Reynolds se projektování levných domů, které disponují samostatnými energetickými zdroji, věnuje více než třicet let. "Je to jen o znalosti chemie a fyziky. Pořád naše stavby zlepšujeme a tento proces, zřejmě jen tak neskončí," uvedl sám Reynolds. Jeho domy, pro něž se používá termín "zemělodi", mají vlastní zdroj vody, tepla i vlastní kanalizaci. Provozní náklady na chod domu tak jsou prakticky nulové.   Pro jejich stavbu navíc Reynolds využívá odpadky - plechovky, skleněné i plastové lahve a pneumatiky. "Nechali jsme zpracovat studii, jestli například z pneumatik v domech nějaká toxická látka neuniká. Zjistili jsme, že tyto nepotřebné produkty jsou někdy kvalitnější a bezpečnější než některé často používané stavební materiály," vysvětlil Reynolds.   V jeho ekologicky šetrných příbytcích tak lze pěstovat ovoce nebo zeleninu. Stavba domu je navíc podle Reynoldse poměrně jednoduchá. Své zemělodě naučil stavět například obyvatele Hondurasu, který v roce 1999 zpustošil hurikán a připravil stovky lidí o střechu nad hlavou. Reynoldsův tým, který má nyní asi 40 členů, pomohl vystavět nová obydlí také v Mexiku a na Haiti. "Jsme v kontaktu i s japonskými úřady. Tamním lidem ale budeme moci pomoci, až bude zažehnáno jaderné nebezpečí z elektrárny Fukušima," uvedl Reynolds.   Architekt se na začátku své kariéry potýkal s překážkami, americké úřady mu dokonce na několik let odňaly licenci. Až po řadě charitativních projektů v oblastech postiženými přírodními katastrofami, mu byla profesní licence navrácena.   Přestože domy na první pohled působí jako jednoduché hliněné chýše, jejich využití je široké. "Pracujeme na jedné budově, která bude stát v centrálním New Yorku. V Číně zase chystáme obydlí o 20 podlažích," řekl Reynolds.   Pražský program Michaela Reynoldse najdou zájemci na  www.zemelod.cz . Dokumentární film britského filmaře Olivera Hodge uvede dnes večer pražské kino Světozor.   Hana Zimmermannová rot    