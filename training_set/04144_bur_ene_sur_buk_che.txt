 Ropa díky zrychlení růstu americké ekonomiky výrazně posílila  Londýn 28. ledna (ČTK) - Ceny ropy reagovaly na dnešní údaje o zrychlení americké ekonomiky růstem. Výrazně posílila americká lehká ropa WTI, která se vrátila nad 87 dolarů za barel a smazala celou čtvrteční ztrátu. Zvláště pozitivně trh přijal silný růst spotřebních výdajů.   Cena WTI odpoledne po zprávě o hrubém domácím produktu USA za poslední čtvrtletí posílila o téměř dva dolary až na 87,48 dolaru za barel a kolem 16:30 SEČ se pohybovala kolem 87 dolarů. Na severomořskou ropu Brent údaje tolik nezapůsobily a její cena stoupla jen o třetinu dolaru na 97,75 USD. Prémie Brentu k WTI se tak z dvouletého maxima přes 12 dolarů z první části obchodování zmírnila.   Americká ekonomika zrychlila na konci roku růst na 3,2 procenta ze 2,6 procenta ve třetím čtvrtletí a za celý rok vzrostla o 2,9 procenta, nejrychleji od roku 2005. Čtvrtletní růst byl sice mírně slabší, než se čekalo, příjemně však překvapil nejvyšší nárůst spotřebních výdajů za čtyři roky i silný export.   "Spotřeba v USA dopadla lépe, než se čekalo, a to je nepochybně pro poptávku po ropě pozitivní," řekl agentuře Reuters Carsten Fritsch, komoditní analytik německé Commerzbank.   Ropu WTI v posledních měsících brzdil nepřesvědčivý vývoj americké ekonomiky a nadále nezvykle vysoké zásoby na americkém trhu. Naproti tomu Brent tlačí vzhůru napjaté dodávky severomořské ropy a vysoká poptávka po obdobném typu ropy v Asii.       Ceny ropy v dolarech za barel (asi 159 litrů) v 16:23 SEČ:     burza  typ  kontrakt  aktuální cena  předchozí závěr     Londýn - ICE  Brent  březen  97,74  97,39     New York - Nymex  WTI  březen  87,05  85,64     hp jw  