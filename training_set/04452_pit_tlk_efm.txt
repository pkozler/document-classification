 Telefónice O2 klesl čtvrtletní zisk o 13,5 pct na 1,74 mld. Kč  Doplnili jsme 4. a 7. odstavec   --------------------    Praha 12. května (ČTK) - Největší tuzemské telekomunikační skupině Telefónica O2 klesl v prvním čtvrtletí zisk o 13,5 procenta na 1,74 miliardy korun. Výnosy se snížily o šest procent na 12,87 miliardy korun. Výsledky ovlivnil zejména tlak konkurence na zlevňování služeb a snížení propojovacích poplatků regulátorem. Firma to dnes sdělila ČTK.   Analytici očekávali v průměru pokles zisku o 16 procent, u výnosů byly výsledky téměř v souladu s předpoklady trhu. Hrubý provozní zisk OIBDA poklesl o čtyři procenta na 5,33 miliardy korun.   "Naše výsledky za první čtvrtletí roku 2011 jasně odrážejí náročné prostředí, ve kterém se pohybujeme a jehož svědkem jsme byli již v minulém roce. V našem podnikání nadále čelíme silné konkurenci. Kromě toho regulatorní opatření a pomalé oživení spotřeby našich zákazníků ovlivňují zejména výnosy v mobilním segmentu," uvedl finanční ředitel Jesús Pérez de Uriguen.   "Představené výsledky Telefóniky O2 jsou v zásadě v souladu s konsensuálními odhady na všech hlavních úrovních," uvedl analytik Patria Finance Tomáš Tomčány. Trh podle něj uklidnilo potvrzení výhledu firmy na letošní rok.   Výnosy z podnikání v segmentu pevných linek klesly v prvním čtvrtletí o 8,3 procenta na 5,64 miliardy korun. Celkový počet pevných linek se snížil na 1,64 milionu, tedy o téměř šest procent. To je ale o desetinu menší pokles, než loni. Hlasový provoz klesl o 13,6 procenta na 414 milionů minut. Počet přípojek internetu přes ADSL se naopak zvýšil o 11,5 procenta na 829.000 připojení.   V mobilní síti firmě meziročně klesl počet klientů o 2,5 procenta na 4,827 milionu. Snížení způsobil zejména úbytek uživatelů předplacených služeb a také jednorázový pokles klientské báze o 111.000 lidí v loňském druhém čtvrtletí. Počet smluvních zákazníků vzrostl meziročně o 1,5 procenta na 2,9 milionu. Průměrný měsíční výnos na zákazníka klesl o 7,6 procenta na 424,5 Kč. Výnosy z mobilního podnikání se snížily o 8,6 procenta na 6,42 miliardy Kč.   Konkurenční T-Mobile vykázal v prvním čtvrtletí pokles tržeb o devět procent na 6,5 miliardy Kč. Počet zákazníků stagnoval na 5,4 milionu. Průměrná měsíční útrata za mobilní telekomunikační služby (ARPU) činila 370 Kč, což je o 11 procent méně než v prvním čtvrtletí loňského roku. Vodafone výsledky neoznámil.   Slovenská mobilní dceřiná společnost Telefóniky zvýšila počet klientů o 47 procent na 948.000. Výnosy ze zvýšily o 53,5 procenta na 34,6 milionu eur (zhruba 839 milionů Kč).   Celkové konsolidované investice skupiny stouply o téměř čtyři procenta na 1,13 miliardy korun. Investice směřovaly do rozšiřování pokrytí vysokorychlostní mobilní sítí 3G a do zavádění technologie VDSL pro zrychlení pevného internetu.   Firma zároveň potvrdila své očekávání pro letošní rok, kdy čeká pokles provozního zisku o jedno až pět procent a investice 5,7 miliardy korun.   jsa jw  