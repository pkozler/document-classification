 Tottenham by Olympijský stadion v Londýně po hrách zboural  Londýn 13. ledna (zpravodaj ČTK) - Pokud by londýnský fotbalový klub Tottenham Hotspur získal po olympijských hrách příští rok centrální stadion, tak by ho z větší části zboural a postavil zde čistě fotbalovou arénu. Vyplývá to z plánů, které vedení klubu předložilo ve středu.   Organizátoři olympiády oznámí 28. ledna, koho doporučí, aby po hrách stadion s 80.000 místy provozoval. Hlavním soupeřem Tottenhamu je další londýnský klub Premier League West Ham United.   Vedení Tottenhamu chce zachovat ze stadionu asi třetinu, především podzemní zařízení jako garáže a inženýrské sítě. Jinak chce na místě postavit čistě fotbalový stadion bez atletické dráhy s kapacitou 60.000 diváků.   Tottenham připravil návrh ve spolupráci s americkou společností AEG, která úspěšně provozuje londýnskou O2 Arenu, bývalý Millenium Dome. West Ham, jehož nynější stadion je v olympijském areálu ve Stratfordu na východě Londýna, spolupracuje se čtvrtí Newham, kde Olympijský stadion vyrůstá.   "Olympijský stadion je navržen jen s minimálním zázemím, které je většinou venku. Nemá také střechu," řekl architektonický poradce Tottenhamu David Keirle.   Klub předpokládá, že by postavení nového fotbalového stadionu ve Stratfordu stálo 250 milionů liber (7,3 miliardy korun), což je pořád o 200 milionů liber méně, než případná rekonstrukce nynějšího stadionu Spurs na White Hart Lane.   Podle britských listů Olympijský stadion přijde na 496 milionů liber. Když Britové usilovali o přidělení olympijských her, přislíbili Mezinárodnímu olympijskému výboru, že po hrách sníží kapacitu na 25.000 diváků a především zachovají atletickou dráhu.   Konkurenční návrh West Hamu se zachováním atletické dráhy počítá. Tottenham by namísto toho rekonstruoval aletický stadión Crystal Palace na jihu Londýna.   ml ura  