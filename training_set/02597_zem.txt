 Ve Zlínském kraji vzrostla v 1. čtvrtletí produkce masa  Zlín 13. května (ČTK) - Chovatelé ve Zlínském kraji zvýšili v prvním čtvrtletí letošního roku produkci masa. Bez drůbežího vyrobili 3062 tun, tedy o 1,1 procenta více než za stejné období vloni. Meziroční nárůst hlásí už jen farmáři z Karlovarského kraje, kde dokonce vyrobili meziročně o 51 procent více, a z Pardubického, Olomouckého a Středočeského kraje. V celé zemi produkce klesla o 3,4 procenta. Údaje zveřejnil Český statistický úřad.   Vyšší produkce masa ve Zlínském kraji byla podle statistiků především díky výrobě vepřového masa. Meziročně vzrostla o 1,7 procenta na 1978 tun. Hovězího masa agrárníci vyprodukovali přibližně stejně jako loni, tedy 1080 tun.   Podle zemědělců, které dnes ČTK oslovila, je to ale jen otázka času, kdy se výroba masa v kraji opět propadne. Chovatelé totiž kvůli ztrátovým výkupním cenám snižují stavy prasat. Například vloni se výroba masa bez drůbežího propadla meziročně o 6,2 procenta, zemědělské podniky ho vyrobily 12.198 tun.   Český mastný průmysl snižuje produkci už několik let. Před 20 lety bylo na tuzemských jatkách ročně poráženo přes pět milionů prasat, loni to bylo téměř o dva miliony méně. Ještě výraznější pokles nastal u hovězího. Počet poražených zvířat se z více než jednoho milionu na začátku 90. let minulého století snížil loni na 255.000 kusů.   Největšími producenty masa v zemi v prvním kvartále byly tradičně podniky na Vysočině, následovaly je kraje Středočeský a Jihočeský. Na celkové produkci se Zlínský kraj podílel 3,6 procenta.     Výroba masa ve Zlínském kraji v 1. čtvrtletí:      1. čtvrtletí 2010 v tunách  1. čtvrtletí 2011 v tunách  index v procentech 2011/2009     výroba vepřového masa (v tunách)  1944  1978  101,7     výroba hovězího masa (v tunách)  1080  1079  100,0     výroba masa celkem bez drůbežího (v tunách)  3028       3062  101,1     Zdroj: ČSÚ     slu snm  