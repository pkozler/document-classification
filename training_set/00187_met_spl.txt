 Hory v Plzeňském kraji nabídly o tomto víkendu ideální podmínky  Plzeň 2. ledna (ČTK) - Západočeská Šumava byla o tomto víkendu plná lyžařů. Všechny vleky i areály byly v provozu včetně večerního lyžování a nabídly výborné sněhové podmínky i počasí. Na svazích pořád zůstává 50 až 90 centimetrů sněhu, což by mělo trvat i v dalších dnech, protože sjezdovky mají opravdu dobrý základ, řekl ČTK pracovník informačního centra v Železné Rudě Václav Šebelík.   "Bylo tu plno, fronty ale byly přijatelné. Tisíce lidí si tu konec roku a jeho začátek opravdu užily," dodal. Podle něj se dalo sehnat ubytování i na poslední chvíli, protože někteří lidé odřekli.   Ideální podmínky nabídly všechny areály - Samoty, Belveder, Špičák, Nad Nádražím, Weissova louka, Alpalouka, Godlhof, jezdila lanovka na Pancíř a lyžovalo se i na Hojsově Stráži na sjezdovkách Zátiší a Vyhlídka.   V největším areálu v kraji na Špičáku je na sjezdovkách okolo 90 centimetrů sněhu. Všechny vleky a tratě včetně snowparku byly v provozu. Do areálu vozil lyžaře také plně vytížený "pendlbus", který je kyvadlově zdarma přepravoval z velkých parkovišť u hotelu Karl a Kaskády.   "Kromě jedné zlomeniny krčku nebyl na Železnorudsku žádný vážný úraz," řekl Martin Kocum z horské služby. Silvestrovský a novoroční víkend byl podle něj srovnatelný s jinými. Záchranáři zasahovali u zlomenin předloktí a zápěstí a lehkých otřesů mozku.   Skvělé podmínky a až 70 centimetrů sněhu nabídl lyžařům také areál v Kašperských Horách. Lyžovalo se ale i jinde - vleky jezdily například v Českém lese na sjezdovce v Přimdě na Tachovsku, na sjezdovce v Kocourově nedaleko od Klatov nebo také na Sádku na Domažlicku.   Kilometry upravených stop, zpevněné díky mrazu, vydržely v dobrém stavu celé čtyři dny. Podle Šebelíka na nich byl všude dostatek sněhu. Upravené běžecké tratě měly také v Českém lese - na Přimdě na Tachovsku, v Caparticích a na Čerchově na Domažlicku.   vap jpt  