 Na Babí lom u Brna turisté vyvedli poníka i berana na vodítku  --------------------    Ke zpravodajství: FOTO ve Fotobance  ID foto: FO01197533   --------------------    Brno 1. ledna (ČTK) - Jubilejnímu 40. ročníku novoročního výšlapu na Babí lom u Brna říkají po dnešku pořadatelé kuriózní. Nejenže na vrchol vyšlo přes 800 lidí, zhruba stejně jako loni, ale tři nebo čtyři páry vytlačily na kopec kočárky se svými dětmi, jeden turista tam vyvedl poníka a další živého berana. Vedl ho na vodítku. Bylo neuvěřitelné, jak zvíře poslouchalo, na povel stůj stálo, na povel jdeme se dalo do pohybu, popsal ČTK Miloš Stejskal z Klubu českých turistů.   Výšlap na Babí lom nabídl účastníkům zimní idylu, když v údolích už sníh roztál. Na svazích kopce, jehož vrchol se nachází ve výšce 562 metrů nad mořem, ležel sněhový poprašek. Ve srovnání s prvním ročníkem pochodu to však podle Luďka Ledera z Klubu českých turistů není nic. "Dřív jsme cestu dělávali na běžkách, kolik bylo sněhu," zavzpomínal.   Moderní ročníky výšlapu se podle něj v lecčems liší. O turistiku není zdaleka takový zájem jak v době totality, kdy "nebylo co dělat". Mnoho lidí si však podle něj na akci zvyklo a Nový rok s bez ní nedovede představit. "Považují to skoro za povinnost," uvedl Leder. Proto je pro pořadatele nemyslitelné, že by příští rok vynechali. "Lidi si to žádají," řekl Stejskal.   Akci uspořádají, byť mnohdy Silvestra, místo aby slavili, tráví přípravami. Tentokrát podle Stejskala zbavovali ledu schodiště, které je na trase, a opatřovali ho zábradlím. To kvůli starším lidem, kteří se na výšlap každoročně vydávají. Akce je oblíbená i mezi rodinami, zejména těmi, které chovají doma psa. "Těch bylo letos nepočítaně," řekl Leder.   Hřeben Babího lomu patří k nejvyšším na Brněnsku. Z rozhledny umístěné nedaleko od vrcholu je za dobré viditelnosti možné přehlédnout velkou část Českomoravské a Drahanské vrchoviny, Chřiby, Pavlovské vrchy a Ždánický les. Lidé s dobrým zrakem mohou v modři na obzoru rozpoznat i předhůří Alp.   Poslední léta má akce i dobročinný rozměr - pořadatelé tam každoročně prodávají čtyřlístky za 20 korun, jejichž koupí přispějí lidé na vyznačení trasy pro vozíčkáře. "Letos jsme vybrali přes 10.000 korun, řekl Leder.   Lucie Kučerová jpt  