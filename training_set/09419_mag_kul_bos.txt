 Gott má pro německé fanoušky nové album s většinou starými hity  --------------------    Ke zpravodajství: FOTO ve Fotobance  ID foto: P201003210298001, F201007100071501   --------------------    Berlín 14. ledna (zpravodaj ČTK) - Fanoušci a fanynky zpěváka Karla Gotta v německy mluvících zemích se na konci ledna dočkají nového alba svého idolu. CD s názvem Hinter der Sonne - Lieder, die ich im Herzen trage (Za sluncem - Písně, které nosím v srdci) podle Gotta obsahuje jeho nejoblíbenější písně, které nahrál od roku 1968 do současnosti. Vedle německých verzí jeho známých hitů se na něm objeví i pět zbrusu nových skladeb.   Deska vychází u vydavatelství Koch Universal Music, s jehož pracovníkem se prý Gott loni na podzim probíral svým osobním archivem. "Když jsem držel tato stará vinylová alba opět ve svých rukou, vybavila se mi řada vzpomínek. Například doba, kdy jsem jako první umělec z východního bloku působil v Las Vegas, kde jsem se v roce 1967 setkal se svými idoly Dukem Ellingtonem a Frankem Sinatrou jr., nebo moje setkání s Johnem Lennonem a Yoko Ono v kanceláři firmy Apple v roce 1971 po rozpadu Beatles," líčí mnohonásobný zlatý slavík v bookletu nového CD, které označuje za své "osobní best of album".   Posluchači na něm najdou 21 písní. Vedle novinek jako Im Leben zählen nicht die Jahre (V životě se roky nepočítají), Mit dir bin ich stark (S tebou jsem silný) nebo Das Lachen meiner Kinder (Smích mých dětí) jeho jádro tvoří zpěvákovy známé hity s německými texty, které se většinou na cédéčku objevují vůbec poprvé. K těm patří například píseň Sag' einmal Amore, kterou Češi znají jako duet Čau, lásko s Marcelou Holanovou, nebo song Du wirst es sein v češtině známější jako Zůstanu svůj.   Album "obsahuje mnoho písní mého zesnulého přítele Karla Svobody, který napsal také mou osobní národní hymnu Včelka Mája a který byl autorem nádherné filmové hudby k mnoha českým pohádkám," píše v bookletu dál Gott. Ze Svobodovy filmové tvorby je na CD zastoupena například píseň k seriálu Cirkus Humberto Krev toulavá, v německém podání La Musica. Svou nejpopulárnější píseň v Německu, Včelku Máju, ale "zlatý hlas z Prahy", jak Gottovi Němci přezdívají, na desku nezařadil.   Za to na ní oprášil své operní vzdělání v duetu s pěvkyní Annou Marií Kaufmannovou, s níž nazpíval titulní skladbu ze slavného muzikálu  Fantom opery . Gottovo nové německé cédéčko vychází 28. ledna.   fln dr  