 Na silnicích v Pardubickém kraji je místy až 15 centimetrů sněhu  Pardubice 26. ledna (ČTK) - Na silnicích v Pardubickém kraji leží vrstva nového sněhu. Místy jej napadlo až 15 centimetrů. Všechny komunikace jsou ale sjízdné, uvádějí krajští silničáři.   Na státních silnicích je sníh rozbředlý nebo po solení roztál. Sněhová vrstva leží na silnicích druhé a třetí třídy zvláště v okolí Hlinska, Lanškrounu, Moravské Třebové, Ústí nad Orlicí, Poličky, Svitav, Vysokého Mýta a v Železných horách.   V kraji bylo dnes ráno většinou zataženo, vál slabý vítr. Na celém území sněžilo nebo se vyskytovaly sněhové přeháňky. Teploty se pohybovaly mezi minus třemi a plus jedním stupněm.   dos mol  