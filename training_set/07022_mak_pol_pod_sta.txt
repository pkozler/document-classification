 Žďárská radnice chce úvěr 30 mil. Kč, aby opravila víc chodníků  Žďár nad Sázavou 3. května (ČTK) - Žďárská radnice si letos plánuje půjčit od bank 30 milionů korun, a to i kvůli urychlení oprav chodníků a místních komunikací. Na řadě míst jsou chodníky ve špatném stavu, bylo to i jedno z důležitých předvolebních témat, řekla dnes novinářům starostka Dagmar Zvěřinová (ČSSD). O čerpání úvěru bude zastupitelstvo rozhodovat koncem měsíce. Díky půjčce by měly být provedeny i další rozvojové akce ve městě.   Pomocí úvěru by měly být ve Žďáru provedeny opravy a výstavby chodníků a parkovišť celkem za deset milionů korun. "Občané nám píší i o jiných chodnících v jiných lokalitách. Uznáváme, že jsou ve špatném stavu, ale bohužel ty stavby nejsou připravené," řekla starostka. Týká se to například ulice, která vede k zámku, a chodníků u střední průmyslové školy a u gymnázia.   Na investice by si žďárská radnice půjčovat nemusela; jen na poslední vlně privatizace bytů vydělala kolem 190 milionů korun. Podle místostarosty Jaromíra Brychty (ODS) je ale teď výhodnější si vzít úvěr než utrácet vlastní úspory. "Úvěr máme o procento levnější, než jsou úroky z těch uložených peněz," vysvětlil.   Město celkem spravuje 160 kilometrů chodníků a místních komunikací. Přednostně se opravují chodníky pokryté betonovými dlaždicemi, protože s klasickými žulovými kostkami nejsou takové problémy. "Dlaždice klesne. Můžete tam zakopnout, případně vám stříkne voda na nohavici," podotkl Brychta.   Chodníky budou ve Žďáru rozkopané hlavně přes léto. "Takže občané budou spokojeni až na podzim," doplnila starostka. K rekonstrukci je zcela připravena desítka lokalit za pět milionů. Obnova těchto chodníků se podle Zvěřinové udělá v každém případě, ale bez úvěru by se zřejmě tyto práce protáhly i do dalších let.   vst snm  