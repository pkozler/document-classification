 MfD: ČD koupí nové motorové vlaky za dvě mld. Kč od polské firmy  Doplnili jsme titulek.   --------------------    Praha 15. ledna (ČTK) - České dráhy (ČD) nakoupí nové motorové vlaky od polské firmy Pesa Bygoszcz, hodnota zakázky je více než dvě miliardy korun. Dnes o tom informovala Mladá fronta Dnes. Dvouvozové motorové jednotky pro 120 lidí by měly začít jezdit v roce 2013 například mezi Plzní a Domažlicemi, Karlovými Vary a Chomutovem nebo Libercem a Českou Lípou. Jejich nákup bude asi z jedné čtvrtiny financovat Evropská unie   Polská firma je podle vysoce postavených zdrojů z Českých drah a ministerstva dopravy vítězem soutěže, kterou ČD vyhlásily na podzim. "Vítězná firma je vybraná, běží jen odvolací lhůty," řekl zdroj. Pesa do Česka dodá celkem 31 vlakových jednotek.   Do soutěže se přihlásila ještě slovenská firma ŽOS Vrútky, ta však podle listu chtěla o pětinu vyšší cenu, než bylo požadovaných 2,6 miliardy korun. Z Česka se nepřihlásil nikdo.   Podle generálního ředitele ČD Petra Žaludy už společnost nebude objednávat soupravy Regionova a CityElefant. "Listopadová zakázka byla poslední," řekl Žaluda.     Naopak pro dálkovou dopravu chtějí ČD získat 16 souprav Siemens Railjet od rakouských drah, které je koupí jako nové, ale nevyužijí je. "Ta cena je velmi výhodná, protože rakouské dráhy soutěžily u Siemensu velký objem," uvedl Žaluda. Cena jedné soupravy činí asi 330 milionů korun, nové vlaky by jezdily hlavně na trati mezi Prahou a Ostravou namísto pendolin, která by ČD přesunuly na trať mezi Prahou a Brnem.   vit    