 Woznická po postupu v Melbourne odpovídala na nepoložené otázky  --------------------    Ke zpravodajství: FOTO/aktuality   --------------------    Melbourne 21. ledna (ČTK) - Dánská tenistka Caroline Wozniacká se opět o krok přiblížila k zisku prvního grandslamového titulu. Světová jednička dnes porazila v třetím kole na Australian Open Slovenku Dominiku Cibulkovou 6:4, 6:3 a je v osmifinále.   Po utkání usedla Wozniacká do sálu na tiskové konferenci a na začátku nepustila novináře ke slovu. "Můžu začít?" ptala se lehce nervózně. "Včera se mě někdo z vás ptal, proč jsou moje tiskovky tak nudné, že dávám pořád stejné odpovědi. Myslím, že to je směšné, protože dostávám pořád stejné otázky," řekla.   Dvacetiletá Dánka se rozhodla, že začne mluvit sama a hned na úvod zodpoví nevyslovené, ale známé otázky. Prohlásila, že se cítila "skvěle", že je "nadšená", že vrátila Cibulkové porážku ze Sydney a "šťastná" z postupu do osmifinále. Dále řekla, že necítí tlak z toho, že je jedničkou bez grandslamového titulu a že její nová raketa je "výborná".   "Snad to dnes bylo trochu jiné než jindy," uvedla Wozniacká se sklopeným zrakem a rozesmála se. "A teď mi můžete pokládat další otázky, které budou o něco zajímavější..."   Pak mluvila například o návratu trenéra Kennyho Dalglishe na lavičku jejího oblíbeného fotbalovém klubu Liverpoolu i o globálním oteplování. "Když si dáváte sprchu, tak pod ní nestůjte půl hodiny. Dvě minuty stačí, a to dokonce i ženám," uvedla hráčka.   Ke konci setkání s novináři znovu zazněla otázka ohledně její pozice světové jedničky a chybějícího grandslamu. Dotaz zněl, jestli jí opakující se otázka nevadí. "Jsem na to zvyklá. Má dojem, že si zasloužím být, kde jsem. Loni jsem hrála výborně a snad to letos zopakuji, ale teď prosím jinou otázku," řekla Wozniacká, kterou v neděli čeká zápas s Anastasijí Sevastovovou z Lotyšska.   smr ura  