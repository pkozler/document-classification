 Do Louvru loni přišlo rekordních 8,5 milionu lidí  Paříž 6. ledna (ČTK) - Nejslavnější francouzské muzeum Louvre překonalo loni už třetí rok za sebou rekord v návštěvnosti - přišlo do něho 8,5 milionu lidí. Oznámila to dnes jeho správa. Louvre si tak udržel pozici nejnavštěvovanějšího muzea na světě.   Stálé sbírky muzea, jejichž součástí jsou například Leonardův obraz Mona Lisa nebo socha Niké Samothrácké, si přišlo prohlédnout 7,8 milionu návštěvníků. Zbytek tvořili zájemci o přechodné výstavy. Z nich zaznamenala největší úspěch přehlídka starého ruského umění nazvaná Svatá Rus a artefakty nalezené při vykopávkách v Saúdské Arábii.   pz mik  