 Slovensko zastavilo prodej vajec a drůbežího masa z Německa  --------------------    Ke zpravodajství: AUDIO   Doplnili jsme o další  informace  a vyjádření české státní správy v 1.,4. a 5. odstavci. Zprávu jsme upravili a doplnili klíčové slovo "ČR".   --------------------    Bratislava 7. ledna (ČTK) - Slovenské ministerstvo zemědělství dočasně pozastavilo prodej vajec a drůbežího masa německého původu. Úřady už zahájily kontroly, zda se do země nedovezly potraviny, v nichž by se nacházel rakovinotvorný dioxin. Tato nebezpečná látka v Německu kontaminovala až 3000 tun krmného tuku pro zvířata, kvůli jejímu výskytu ve vejcích a mase nechaly tamní úřady zavřít přes 4700 farem a drůbežáren. Vyjádření českého ministerstva zemědělství ČTK shání.   "Ministerstvo zemědělství SR v reakci na zprávy o výskytu nebezpečné látky dioxin v potravinách nařídilo Státní veterinární a potravinové správě celoplošní kontrolu v obchodech a velkoobchodních skladech. Dokud nebudou známy výsledky laboratorních testů, prodej vajec a drůbežího masa německého původu je dočasně pozastaven," informovalo ČTK ministerstvo. Kontroloři by se podle úřadu měli zaměřit také na další potraviny dovážené z Německa.   Kontaminované výrobky se v obchodech zatím nenašly. "Kontrola už začala. Výrobky, které jsme v prodejnách našli, byly z jiných oblastí Německa než z těch, kde se dioxin objevil. Takže by měly být v pořádku," řekl pro dnešní Hospodárske noviny mluvčí veterinární správy Milan Matúš.   Prodej masných výrobků i vajec z Německa by v Česku mohla zakázat Státní zemědělská potravinářská inspekce, nicméně nemá informace o tom, že by se nevyhovující výrobky dostaly na český trh. Inspekce proto provádí intenzivní monitoring výrobků, uvedla mluvčí inspekce Petra Hoferková. "Z naší strany stále probíhá v rámci předběžné opatrnosti intenzivní monitoring vajec, drůbežího a vepřového masa původem z Německa v prodejní síti. Již bylo odebráno několik vzorků do laboratoří. Výsledky očekáváme do týdne," dodala Hoferková.   Z Německa dovezené potraviny kontroluje také Státní veterinární správa. První výsledky testů by podle jejího mluvčího Josefa Dubna mohly být známy dnes v podvečer. Prezident Agrární komory Jan Veleba ve čtvrtek vyzval orgány státní správy, aby zakázaly až do vyšetření případu dovozy vepřového masa a vajec z Německa. Státní veterinární správa ČR ale tvrdí, že o uzavření hranic členského státu EU může rozhodnout pouze Evropská komise.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   prl lab mjr jw  