 Berlusconi dal jen peníze, sex nebyl, tvrdí marocká tanečnice  Doplnili jsme v 5. a 6. odstavci vyjádření premiéra, zejména informaci o jeho stálém partnerském vztahu.   --------------------    Řím 16. ledna (ČTK) - Marocká dívka, u níž italská prokuratura prověřuje, zda neposkytla jako nezletilá italskému premiérovi Silviu Berlusconimu sexuální službu za úplatu, tvrdí, že od něho dostala jako dar 7000 eur (170.000 korun), ale že spolu pohlavní styk neměli. Dívka to řekla v rozhovoru pro televizní stanici Sky TG24 TV, která jej odvysílala v sobotu večer.   Zprávu o vyšetřování zveřejnil v těchto dnech přední italský deník Corriere della Sera. Berlusconi je podezřelý, že zneužil svou pravomoc, aby zahladil údajná dostaveníčka se sedmnáctiletou dívkou zvanou Ruby. Prý nepatřičně vyvíjel nátlak na policisty, aby Ruby propustili, když byla zadržena kvůli obviněním z krádeže. Premiér veškerou vinu popírá.   Berlusconiho právníci označili vyšetřování premiéra v souvislosti s prostitučním případem za "bezdůvodné" a za "velmi vážný zásah do soukromého života". V prohlášení také upozornili, že podezření již dříve odmítli hlavní aktéři i svědci.   Dívka v televizi řekla, že Berlusconi ani jeho okolí nevěděli, že jí bylo 17, protože všem tvrdila, že jí je 24. Vysoký peněžitý dar, který obdržela při první návštěvě jedné jeho vily, kam se pak vypravila ještě několikrát, zdůvodnila tím, že se premiér dozvěděl o její svízelné situaci a chtěl jí pomoci. Podobně jako v jiných předchozích rozhovorech Ruby důrazně popřela, že by s Berlusconim měla pohlavní styk.   Berlusconi dnes podle Reuters navíc poprvé prohlásil, že od rozvodu se svou ženou v roce 2009 žije ve stálém partnerském svazku. Neprozradil však s kým. "Od té doby, co jsem se rozvedl - i když jsem to nikdy nechtěl říci, abych ji uchránil před médii - mám stálý milostný vztah s osobou, která mě samozřejmě v ony večery často doprovázela. A přirozeně by nikdy nedovolila, aby při večeři či po ní docházelo k takovým absurdním věcem, které mi některé noviny předhazují."      Premiér již také poněkolikáté odmítl tvrzení, že by kdy za sex platil: "Je absurdní si myslet, že bych platil, aby měl sex s ženou. To je něco, co se mi v životě ani jednou nestalo. Považoval bych to za degradující," uzavřel podle Reuters Berlusconi.   V minulosti bylo proti Berlusconimu vedeno mnoho soudních řízení souvisejících zejména s jeho obchodními zájmy. Dosud byl vždy osvobozen nebo zbaven obvinění, protože byl případ již promlčen nebo se Berlusconi těšil imunitě jako premiér.   Italský ústavní soud ve čtvrtek částečně omezil Berlusconiho imunitu, když zneplatnil část kontroverzního zákona o takzvané legitimní překážce, který umožňuje odklad případného procesu se členy vlády kvůli jejich zaneprázdněnosti. Podle ústavního soudu může o odkladu rozhodnout jedině soud, a nikoliv text v zákoně.   Berlusconi, kterému tak hrozí obnovení tří procesů, v televizi následně zdůraznil, že tyto "procesy jsou naprosto smyšlené, směšné, groteskní." Berlusconi vždy zdůrazňoval, že je nevinen, a označoval se za oběť levicově orientovaných představitelů justice.   hro rv    