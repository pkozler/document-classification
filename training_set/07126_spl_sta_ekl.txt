 Skauti letos začnou s opravami Kaprálova mlýna v Moravském krasu  Brno/Ochoz u Brna (Brněnsko) 23. ledna (ČTK) - Skauti letos pravděpodobně začnou s opravami historického Kaprálova mlýna v Ochozi u Brna. Za 61 milionů korun chtějí areál přestavět na mezinárodní středisko ekologické výchovy. Většinu nákladů pokryje dotace Evropské unie. Skauti sami museli navíc sehnat 6,5 milionu korun. Od různých dárců už dostali více než čtyři miliony. Se zbytkem by mohl pomoci například Jihomoravský kraj, řekl ČTK předseda krajské rady Junáka Pavel Blažík.   O projektu se hovořilo na víkendovém krajském sněmu Junáka. Skauti původně předpokládali, že opravy areálu v Moravském krasu začnou už loni na podzim. Přípravy se ale protáhly. Mlýn si v lednu prohlédl jihomoravský hejtman Michal Hašek (ČSSD). Kraj ale o podpoře zatím definitivně nerozhodl.   Nyní skauti dokončují přípravy výběrového řízení na generálního dodavatele stavby. "Mohlo by se začít stavět v květnu, pokud se někdo proti výsledku řízení účelově neodvolá," řekl ČTK koordinátor projektu Ivo Brzobohatý.   Kaprálův mlýn má podle skautů ideální polohu pro pořádání ekologických akcí pro mládež. Z centra Brna se tam lze dostat hromadnou dopravou za 30 minut. Mlýn i k němu patřící pozemky se nacházejí v CHKO Moravský kras, do pěti minut chůze odtud vyvěrají na třech místech krasové vody. Nedaleko jsou také jeskyně a sedm typů lesních společenstev včetně unikátní lesostepi s teplomilnou vegetací a chráněnými živočichy.   Areál Kaprálova mlýna zahrnuje trojkřídlou budovu s dvorem, zahradu, mokřad, louky i pastviny, dohromady čtyři hektary pozemků. Při přestavbě tam vznikne ubytování pro 50 lidí, sál, učebna i klubovna. Stavba je navržena podle ekologických trendů. Areál budou například vytápět tepelná čerpadla a získá parametry nízkoenergetické stavby.   Kaprálův mlýn vznikl zřejmě v 18. století. Po roce 1989 jej v restitucích získali zpět původní majitelé, ovšem ve zbídačeném stavu. Budovu přenechali k využívání skautům.   Jan Tomandl mkv  