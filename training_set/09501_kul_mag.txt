 Natalie Portmanová je ráda, že může hrát v komedii  --------------------    Ke zpravodajství: FOTO ve Fotobance  ID foto: P201101170141801, P201101120154601, F201101120128401, F201001100042701   --------------------    Los Angeles 21. ledna (ČTK) - Natalie Portmanová, čerstvá držitelka Zlatého glóbu za roli vyšinuté baletky v psychologickém thrilleru Černá labuť, se raduje z první role v romantické komedii. Ve snímku Hlavně nezávazně, který dnes přichází do amerických kin, hrají s Ashtonem Kutcherem přátele, kteří se rozhodli mít vztah čistě fyzického rázu. Brzo se jim do toho ale vkradou emoce a rozvrátí to jejich zaběhlý způsob života.   Komedie je překvapivou odchylkou u herečky, která je spíše známá ze sci-fi série Hvězdné války, z akčního filmu V jako Vendeta, historického snímku Králova přízeň nebo dramatu Na dotek.   "Byla jsem nadšená, že mohu dělat něco takového, protože se nechci stále opakovat," řekla devětadvacetiletá herečka. "Mám hodně ráda komedie, je to můj nejoblíbenější žánr."   Po fyzicky a emotivně náročné roli v Černé labuti, po níž následoval Thor, přišel snímek Hlavně nezávazně Ivana Reitmana právě včas.     "Když jsem to dostala, bylo to přesně to, co jsem chtěla dělat, protože je to druh filmu, na který se chci dívat," řekla Portmanová.   Romantická komedie není letos hlavní prioritou Portmanové, která je těhotná. Svoje první dítě čeká se snoubencem, francouzským baletním tanečníkem a choreografem Benjaminem Millepiedem. Seznámili se spolu, když dělal choreografii pro Černou labuť. Ve snímku má také menší roli.   Herečka tvrdí, že díky těhotenství se nenechá příliš pohltit bojem o Oscary, jejichž nominace se očekávají příští týden. Jednu nominaci už má, a to na britské filmové ceny BAFTA.   "Je krásné mít skutečný život a zároveň dobrou práci," řekla.   Skutečný život také zahrnuje propagaci několika dalších filmů, například dobrodružné komedie Princ a chuďas, která přijde na plátna kin v dubnu, a Thor v květnu.     "Potom o mě na nějakou dobu neuslyšíte," zažertovala Portmanová. "Každý si bude moci zhluboka oddechnout," dodala.   Až se rozhodne vrátit k filmu, nebude mít problém vstoupit znovu do showbyznysu.   "Mám před sebou svoje hrdinky, jako je Meryl Streepová, Cate Blanchettová, Julianne Mooreová, Gwyneth Paltrowová a Nicole Kidmanová. Všechny mají děti a stále mají i skutečně zajímavou kariéru," řekla Portmanová a dodala, že je to pro ni povzbudivé.   "Jednou jsem se zeptala Cate Blanchettové, jak to dělá? Jak můžeš být tak dobrou matkou a dělat zároveň tak dobře svoji práci? Odpověděla mi: 'Prostě to dělej. Má to samozřejmě smysl. Neříkám, že to není těžké, ale vyzkoušej si to sama'."   ko kš  