 U Vysoké Pece hoří skládka, podruhé za sedm měsíců  Rozšířili jsme ve 3. odstavci.   --------------------    Vysoká Pec (Chomutovsko) 11. května (ČTK) - Podruhé během posledních sedmi měsíců hoří skládka komunálního odpadu ve Vysoké Peci na Chomutovsku. Požár byl ohlášen dnes po poledni a zlikvidovat se ho zatím nepodařilo, informoval ČTK mluvčí krajských hasičů Lukáš Marvan.   Na místě zasahuje deset hasičských jednotek, vloni v říjnu jich bylo šest. Tehdy trvala likvidace požáru 30 hodin.   "Na místo vyjelo celkem deset cisternových automobilních stříkaček, čerpací kontejner pro dopravu velkého množství vody a měřící vůz. Jednotky v současné chvíli zasahují, odpad je rozhrnován a proléván vodou," uvedl Marvan. Podle něj hoří na hromadě odpadu, která je 12 metrů vysoká a rozkládá se na ploše 100 krát 50 metrů.   Skládku provozuje společnost Marius Pedersen. Hořelo na ní už v roce 2005, tehdy byl požár uhašen za tři hodiny a pravděpodobnou příčinou bylo samovznícení. Vloni se zase vznítil odpad z autovýroby.    jtb mol  