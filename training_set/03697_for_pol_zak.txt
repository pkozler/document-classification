 Podle haitského prezidenta měl Duvalier právo vrátit se do vlasti  Santo Domingo 23. ledna (ČTK) - Bývalý haitský diktátor Jean-Claude Duvalier měl právo vrátit se domů z exilu, musí ale čelit vyšetřování kvůli údajným zločinům spáchaným v dobách své vlády. Novinářům to v sobotu řekl haitský prezident René Préval. Podle agentury AP šlo o jeho první veřejnou poznámku týkající se někdejšího haitského vládce od minulého týdne, kdy se Duvalier na Haiti vrátil.   "Duvalier měl právo vrátit se do země, ale podle ústavy musí také čelit trestnímu stíhání," řekl Préval na tiskové konference během své návštěvy Dominikánské republiky. Dodal přitom, že haitské zákony neumožňují bránit obyvatelům Haiti v návratu do země. To se kromě Duvala vztahuje také na bývalého prezidenta Jeana-Bertranda Aristida, který po vyhnání ze země v roce 2004 odešel do exilu v Jihoafrické republice. Podle AP se dal nedávno slyšet, že se chce vrátit zpět.   Duvalier, přezdívaný Baby Doc, se do vlasti vrátil minulý víkend po 25 letech v exilu ve Francii. Haitská prokuratura ho tento týden formálně obvinila z korupce, krádeže, zpronevěry veřejných fondů a z dalších zločinů, jichž se údajně dopustil v dobách své vlády v letech 1971 až 1986. Kromě toho na něj byla podána další nejméně čtyři trestní oznámení, v nichž je obviněn ze zločinů proti lidskosti.   Duvalier tvrdí, že přijel haitskému lidu pomoci při odstraňování škod způsobených loňským katastrofálním zemětřesením, které si vyžádalo asi 316.000 obětí. V pátek podle AP oznámil, že je připraven čelit "pronásledování".   Prezident Préval prý odmítl sdělit, zda o jeho návratu věděl předem.   kne  