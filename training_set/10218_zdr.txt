 Nemocnice na střední Moravě potřebují více dárců krve  Prostějov/Olomouc 7. ledna (ČTK) - Prostějovská nemocnice zahajuje kvůli nedostatku krve novou náborovou kampaň. Informační plakáty lákající potenciální dárce mohou lidé od začátku roku vidět na městských autobusech, vývěskách a v obchodních centrech. Nemocnice s nedostatkem některých krevních skupin zápasí dlouhodobě. Rozšířit základnu dárců a především přilákat prvodárce se různými akcemi během celého roku bude snažit i olomoucká fakultní nemocnice a nemocnice v Přerově. ČTK to dnes potvrdili mluvčí nemocnic.   "Spotřeba krve nadále roste a v prostějovské nemocnici se v minulém roce oproti roku 2009 zvýšil počet odběrů téměř o 450," uvedl primář transfuzního oddělení prostějovské nemocnice Jiří Šlézar. Doplnil, že přesto v posledních letech dosti často chybí transfuzní přípravky především Rh negativních krevních skupin. Nedostává se především dárců s univerzální krevní skupinou 0 Rh negativní. "Je to nejen tím, že jejich výskyt v populaci je výrazně nižší, ale tato krev se používá i pro pacienty jiných krevních skupin," doplnil Šlézar. Letáky v autobusech městské hromadné dopravy budou pomáhat s náborem potencionálních dárců několik týdnů. Informace o dobrovolném dárcovství mohou zájemci získat na  www.nempv.cz .   Také v olomoucké fakultní nemocnici se potýkají s tím, že základna dárců se zmenšuje a stárne. Nově příchozí nejsou schopni nahradit v plné míře ty, kteří už krev nemohou darovat kvůli vyššímu věku či nemoci. "Propagační akce děláme pravidelně během celého roku. Snažíme se získat sponzory a motivovat dárce drobnými dárky. Hlavní motivací by ale u dárců samozřejmě měla být ochota pomoci nemocným lidem," řekl mluvčí FN Olomouc Egon Havrlant. Více dárců by uvítala i nemocnice v Přerově, potvrdila mluvčí skupiny Agel Hana Szotkowská.   Největší spotřebu krve v regionu má Fakultní nemocnice Olomouc, protože koncentruje nejzávažnější případy z celého Olomouckého kraje i některých dalších lokalit. Nejvíce transfuzních přípravků spotřebují pacienti po těžkých autonehodách. Stává se, že jeden pacient potřebuje za jediný den krev až od 30 dárců.   Dárcem se může stát každý člověk od 18 do 60 let, s hmotností nad 52 kilogramů, který v minulosti neprodělal závažnější infekční onemocnění a není pro žádné onemocnění sledován.   srd snm  