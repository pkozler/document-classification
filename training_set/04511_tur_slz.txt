 Olomoucké Výstaviště Flora zaplnily stánky cestovních kanceláří  Olomouc 28. ledna (ČTK) - Olomoucké Výstaviště Flora dnes zaplnily stánky zástupců cestovních kanceláří a agentur. Návštěvníkům areálu nabízejí dovolené pro vyznavače sportu, pobyty pro lidi dávající přednost pohodlí, ale také pro samotářské typy v rámci tradičního veletrhu cestovního ruchu a využití volného času Tourism Expo. Výstaviště ho bude hostit do neděle, řekla dnes ČTK manažerka veletrhu Jana Jirovská.   Na veletrhu, který se na výstavišti koná již pošestnácté, prezentuje svou nabídku zhruba šest desítek vystavovatelů, cestovních kanceláří, agentur, hotelů, lázeňských center nebo firem nabízejících nejrůznější rekreační či kulturní programy.   Pořadatelé veletrhu se ho letos rozhodli zaměřit na lokality okolních regionů. Podle Jirovské se v posledních letech stále zvyšuje poptávka po tuzemských rekreacích. Své stánky na výstavě proto mají i regiony střední a severní Moravy, východních Čech, Vysočiny a Královéhradeckého kraje.   V rámci doprovodného programu akce se mohou návštěvníci těšit například na výstavy fotografií, besedy s cestovateli, festival lidových řemesel, závod v parkovém orientačním běhu Olomoucký kufřík, barmanské show, módní přehlídky, ukázky účesové módy, masáží a povídání o alternativní medicíně. Loni veletrh navštívilo zhruba 4500 lidí.   orv sap  