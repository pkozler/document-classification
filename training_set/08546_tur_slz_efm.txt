 Subway chce v Česku letos otevřít až čtyři nové restaurace  Praha 31. ledna (ČTK) - Nadnárodní řetězec rychlého občerstvení Subway chce letos v Česku otevřít až čtyři další restaurace a novým partnerům dát 12 franšízových licencí. Uvedla to dnes společnost v tiskové zprávě. Celkově má řetězec Subway, který se věnuje prodeji sendvičů, v zemích střední a východní Evropy 250 prodejen. V Česku jich provozuje 11.   "Trh rychlého občerstvení v České republice vidíme jako velmi perspektivní. Po odeznění hospodářské recese se opět chceme soustředit na další rozvoj naší franšízové sítě," uvedl manažer rozvoje sítě pro střední a východní Evropu Martin Princ.   Společnost Subway patří k největším fast-foodovým řetězcům na světě. Na celém světě provozuje téměř 34.000 restaurací v 95 zemích světa, v Evropě to je přes 3000 poboček. V Česku řetězec působí od roku 2004.   Jako první z nadnárodních občerstvovacích řetězců otevřel svou restauraci v Praze McDonald's. Ten v současné době v Česku provozuje 84 restaurací.   ktp jw  