 Centrum Prahy je po silvestrovských oslavách uklizeno  --------------------    Ke zpravodajství: FOTO/aktuality   --------------------    Praha 1. ledna (ČTK) - Centrum hlavního města, kde se odehrály hlavní oslavy příchodu nového roku, bylo už před polednem uklizeno. Pracovníci úklidových firem odvezli asi pět desítek tun odpadků, což je asi o deset tun méně než loni. ČTK to dnes před 11:00 řekl mluvčí Technické správy komunikací Tomáš Mrázek.   Úklid začal kolem páté hodiny ranní, v terénu bylo kolem 130 lidí s košťaty a lopatami a asi tři desítky strojů. Podle Mrázka se uklízelo především Staroměstské a Václavské náměstí, přilehlé pěší zóny, oblast takzvané Královské cesty, Karlův most a Nerudova ulice.   "V sedm hodin bylo pro automobily uvolněno Václavské náměstí," uvedl Mrázek. Během oslav byl totiž automobilům zakázán na náměstí vjezd, nesmělo se tam ani parkovat.   Hlavní město už dříve uvedlo, že letošní úklid bude stát 900.000 korun, což je asi o deset procent méně než loni. O spodní část Václavského náměstí a střed Staroměstského náměstí se postaral pořadatel vánočních trhů, s úklidem chodníků pomohla také Praha 1.   sdv jpt  