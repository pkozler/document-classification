 Nový pavilon opic v zoo Chleby postaví ve stylu hliněné mešity  Chleby (Nymbursko)5. ledna (ČTK) - V nejmenší české zoo v Chlebech na Nymbursku plánují letos postavit pavilon afrických opic. Chtějí také rozšířit celý areál zahrady, a to o další čtyři hektary. ČTK to řekl ředitel zoologické zahrady René Franěk.   Nový pavilon afrických opic bude postaven ve stylu hliněné mešity ve městě Djénné v Mali, která je zapsána na seznamu světového kulturního dědictví UNESCO. "Hliněnou stavbu to bude evokovat, pavilon z hlíny stavět nebudeme," uvedl Franěk. Stavba přijde na zhruba 750.000 korun.   V zoo je už pavilon opic ve stylu kambodžského chrámového komplexu Angkor Wat, který zahrada otevřela v roce 2007. V podobné architektuře chce zahrada dál pokračovat. "Když člověk do zahrady přijde, hned by měl na dálku vidět Afriku nebo třeba Jižní Ameriku," vysvětlil Franěk.   Pokud se podaří letos pavilon dostavět, bude zoo shánět i zvířata. "Ze zoologické zahrady v jižní Africe mám nabídku na opice druhu kočkodan dianin. Druhou variantou by mohl být mandril," uvedl ředitel zoologické zahrady. Ještě zváží, který druh vybere. Mandril je divácky oblíbený a nejbarevnější savec na světě, je ale také velmi nebezpečný.   Na letošní rok připravuje zoo také další repliky už vyhynulých zvířat v životní velikosti, které vyrábí přes zimu. "Je to třeba zebra kvaga vyhynulá v roce 1883 nebo balijský tygr, který vyhynul asi v roce 1950," řekl Franěk. Chystají ještě repliky blbouna nejapného a holuba stěhovavého. Návštěvníci plastiky najdou v areálu zahrady. "Při současném počasí je není možné instalovat, ale rozhodně budou umístěny ještě před začátkem nové sezony, tak aby byly připravené fotit se s návštěvníky," uvedl ředitel zoo. Sezona začne 1. března.   Chlebská zoo byla založena 5. června 1997 jako nezisková, obecně prospěšná společnost. Chová 150 zvířat asi 60 různých druhů. Je členem Asociace euro-asijských zoologických zahrad EARAZA. Zaměstnává postižené lidi nebo děti z dětských domovů. Specializuje se především na vzácné a ohrožené druhy ptactva. Mezi největší úspěchy patří první světový odchov tetřívka kavkazského a koroptve pouštní, unikátní odchov zoborožce nosorožčího nebo první český odchov jeřába panenského. Zoo Chleby ročně navštíví kolem 40.000 lidí.   Lucie Zikmundová snm  