 V Senátu bude veřejné slyšení k připravenosti státních maturit  Praha 25. ledna (ČTK) - V Senátu bude v druhé polovině dubna veřejné slyšení ke státním maturitám. Mělo by pomoci ozřejmit, zda je kritizovaný projekt řádně připraven na letošní ostrý start. Slyšení uspořádá senátní podvýbor pro školství. Rozhodl dnes o tom s tím, že si pozve zástupce ministerstva školství, středních i vysokých škol i organizátory z Centra pro zjišťování výsledků vzdělávání (CERMAT).   Slyšení by podle předsedy podvýboru Petra Bratského (ODS) mělo odhalit skutečný stav příprav maturit, byť bude jen zhruba měsíc před jejich konáním. "Abychom věděli, že ředitelé škol i členové maturitních komisí budou mít dostatečný čas na přípravu a kvalitní provedení," uvedl senátor.   Pro slyšení byli i opoziční senátoři, kteří loni navrhli zrušení státních maturit na popud Marcela Chládka (ČSSD), který projekt považuje za předražený a nepřipravený. Vláda minulý týden návrh odmítla, zastavení projektu by podle ní ohrozilo konání letošních maturit. Očekává se, že sněmovna senátní návrh definitivně zamítne.   Chládek předvídá, že státní maturity skončí stejně jako jejich loňská generální zkouška, při níž neuspěl každý třetí student a chybně bylo opraveno 12.000 testů. Ředitel CERMAT Pavel Zelený k výtkám vůči generálce senátorům řekl, že jejím hlavním problémem nebyly ani tak znalosti studentů, ale zejména motivace dosáhnout dobrého výsledku.   Uvedl také, že navzdory obavám z obtížnosti maturitní zkoušky z matematiky, kterou při generálce nezvládla téměř polovina studentů, jí před zkouškou z cizího jazyka dalo přednost 39 procent z 98.000 letošních maturantů. Celkově si lehčí variantu státní maturity vybralo podle prosincových údajů 86 procent studentů, na těžší si věří jen zbývajících 14 procent.   Zlepšit motivaci studentů by podle senátora ČSSD Miroslava Nenutila mohlo také to, pokud by vysoké školy úspěšný výsledek maturity zohlednily v přijímacím řízení. Zatím na to kývly pouze dvě fakulty, přiznal náměstek ministra školství Ladislav Němec. Změnit by to mohla chystaná novela vysokoškolského zákona, která by mohla uznávání maturit kompromisně zavést jako částečnou povinnost. "Nepřepokládám, že se podaří uzákonit to, aby všechny vysoké školy musely akceptovat maturitní zkoušku jako přijímací," přiznal náměstek.   Na slyšení by se mělo mluvit také o plošném srovnávací testování žáků v 5. a 9. třídách, které má být spuštěno za dva roky. Mezi senátory ČSSD na to nepanuje jednotný názor. Pro srovnávací testy je například Eva Richtrová, proti je Chládek, podle něhož tato malá maturita omezí rozvíjení individuálních dovedností žáků.   mhm pba  