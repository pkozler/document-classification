 CzechInvest bude v Británii propagovat český letecký průmysl  Praha 23. května (ČTK) - O vývoji nových produktů, dodávkách komponentů, spolupráci při výrobě či společných projektech na zahraničních trzích budou tento týden v Londýně jednat zástupci několika českých firem z oboru leteckého průmyslu. Mise, kterou organizuje agentura CzechInvest ve spolupráci s ministerstvem zahraničních věcí, se zúčastní například české firmy Aero Vodochody, Prague Casting Services a SEKO edm.   Mluvčí CzechInvestu Štěpánka Filipová dnes ČTK sdělila, že česká delegace se od úterý do čtvrtka setká se zástupci několika britských leteckých společností a výzkumných pracovišť. Misi zahájí v Londýně, odkud bude pokračovat do Coventry a na univerzitu v Cranfieldu. Mezi několika desítkami britských firem jsou například i společnosti Rolls-Royce, Boeing UK či GE Aviation Systems.   "Český letecký průmysl je sice velice dynamický, ale místní trh mu nestačí, a proto se snažíme vzbudit zájem zahraničních leteckých společností o realizaci investic v ČR a zároveň české letecké firmy prosadit v zahraničí. Hlavní ambicí celé mise je přispět k vytvoření takových projektů, jako je například spolupráce české společnosti Aero Vodochody a brazilského Embraeru," uvedl generální ředitel CzechInvestu Miroslav Křížek.   Sektor letectví se v Česku podle CzechInvestu značně rozvíjí, a to zejména v oblasti výroby letadel, integrovaných letadlových celků, leteckých motorů, hydraulických a palivových systémů a ve vývoji pokročilých palubních a navigačních přístrojů. "V přesném strojírenství je český letecký a kosmický průmysl oborovou špičkou, integruje technické poznatky a produkuje moderní technologie," podotkla Filipová.   beh dvd  