 Jeseníky spojují dvě velké petice, vzájemně se však vylučují  Česká Ves (Jesenicko) 18. května (ČTK) - Hned dvě rozsáhlé petice, pod které se podepsaly dohromady desítky tisíc lidí, spojují nejvyšší moravskoslezské hory Jeseníky. Zatímco jedna usiluje o vytvoření národního parku Jeseníky, druhá bojuje o zachování populace kamzíka horského. Paradoxem přitom je, že jedna petice vylučuje druhou. Pokud by totiž na území Jeseníků vznikl národní park, kamzíci by zde jako nepůvodní druh nebyli vítáni. Obě petice se nyní dostaly na stůl předních politiků, do České Vsi na Jesenicku se kvůli nim dnes vydal i sněmovní podvýbor pro ochranu přírody a krajiny.   Předseda sněmovního podvýboru pro ochranu přírody a krajiny Bořivoj Šarapatka (TOP 09 a Starostové) řekl, že podle současné právní úpravy není možné, aby na území Jeseníků vznikl národní park a zároveň tam zůstal kamzík. "Je to totiž nepůvodní druh. Obě petice spolu souvisí, proto jsme organizátory svolali na jedno místo, abychom si vyměnili názory," řekl ČTK poslanec.   Petici za vytvoření parku podepsalo na 15.500 lidí. Její organizátoři ji na začátku května předali v Jeseníku ministru životního prostředí Tomáši Chalupovi (ODS). Druhou petici za zachování populace kamzíka horského v Hrubém Jeseníku předali zástupci občanského sdružení Jesenický kamzík místopředsedovi sněmovny Lubomíru Zaorálkovi (ČSSD) a obdrželi ji také zástupci Senátu. Podle organizátorů ji podepsalo přes 25.000 lidí.   "Aniž bychom to takto chtěli, petice se spolu opravdu vylučují, bohužel," řekl dnes ČTK Zdeněk Pavlíček ze sdružení Jesenický kamzík. "V peticích je i průnik, je spousta lidí, kteří podepsali obě," dodal. Bude podle něj záležet na vůli většiny obyvatel regionu, jak se rozhodne.   Podle iniciátora druhé petice Ondřeje Bačíka by vytvoření národního parku neznamenalo úplné vymizení kamzíků. Přiznává však, že by jejich populace byla omezena. "Neznamenalo by to, že by tam nesměl žít nepůvodní druh. Ve všech národních parcích v České republice se vyskytují i nepůvodní druhy jak rostlin tak živočichů. Zákon zakazuje cílené rozšiřování či rozmnožování populací nepůvodního druhu v tomto území. Tento druh musí být v početně únosném stavu, nesmí být přemnožen," řekl dnes ČTK Bačík.   V České Vsi na Jesenicku se dnes kvůli oběma peticím sešlo na pět desítek ochranářů, zástupců samospráv, ale i Lesů ČR, politiků a odborníků. Společně se zástupci sněmovního podvýboru pro ochranu přírody a krajiny se dohodli na tom, že ministerstvo životního prostředí vytvoří speciální odbornou skupinu z řad příznivců i oponentů z regionu, kteří se budou tímto problémem dál zabývat.   Petici za vytvoření národního parku podpořilo mnoho místních obyvatel a zástupci podnikatelské sféry a cestovního ruchu, proti vzniku parku se však na druhou stranu staví někteří starostové a zástupci státního podniku Lesy ČR. Obávají se dopadu na život v Jeseníkách, pokud by se tam ochrana ještě zvýšila. Podle ministra je celý proces teprve na začátku, trvat může i několik let.   Druhá petice za zachování populace kamzíka horského v Hrubém Jeseníku má za cíl zvrátit údajné rozhodnutí o likvidaci kamzíků v Jeseníkách a některá další související sporná rozhodnutí bývalých vedení ministerstva životního prostředí. Kamzík horský byl do hor přivezen počátkem 20. století z Alp a vysazován od roku 1913. Podle statistik žije nyní v Jeseníkách zhruba 150 kusů tohoto nepůvodního druhu.   Alena Petrželová hj  