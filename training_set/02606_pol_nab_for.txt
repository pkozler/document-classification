 Tuniská policie rozehnala slzným plynem protivládní demonstraci  Opravili jsme v prvním odstavci datum plánovaných voleb z nesprávného "24. května" na správné: "24. července".   --------------------    Tunis 6. května (ČTK) - Tuniská policie rozehnala slzným plynem a obušky dnešní demonstraci stovek lidí, kteří požadovali rezignaci dočasné vlády. Protestující reagovali na prohlášení bývalého ministra vnitra této vlády Farhata Radžhího, který ve čtvrtek varoval před vojenským převratem v případě, že svobodné volby stanovené na 24. července vyhrají islamisté. Dočasná tuniská vláda jeho prohlášení okamžitě odsoudila s tím, že "ohrožuje veřejný pořádek".   Protestující i přes okamžité odsouzení výroků kabinetem pochybují o postoji přechodné vlády k demokracii. "Lid chce novou revoluci" provolávali demonstranti v centru metropole Tunisu před tím, než proti nim zasáhla policie. "Žádáme o odchod této vlády, která není čestná," uvedla jedna z protestujících. Bezpečnostní síly bily fotografy, zabavovaly fotoaparáty a pronásledovaly demonstranty v postranních ulicích s obušky.   Společným jmenovatelem všech povstání v arabském světě, které spustilo právě povstání v Tunisku, je obava sekularistů a Západu, že demokracie otevře v těchto zemích prostor pro islámskou vládu.   Dočasná tuniská vláda vyjádřila překvapení nad prohlášením bývalého ministra Radžhího, který na Facebooku tvrdil: "Pokud islamistické hnutí Strana obnovy vyhraje příští volby, nastoupí vojenský režim" (loajální bývalému prezidentovi Zín Abidínovi bin Alímu). Kabinet upozornil, že členům strany bin Alího a jeho dalším blízkým nebude umožněn přístup k volbám, což ale nerozptýlilo obavy, že se bude stále snažit zasahovat do politického vývoje v zemi.   Tuniská vedoucí islamistická skupina Strana obnovy, vedená umírněným muslimským učencem Rašídem Ghannúším oznámila, že se voleb zúčastní a že se nebojí převratu. Největší zisky této strany se očekávají zejména na konzervativním jihu, kde lidi nejvíce sužuje chudoba a nezaměstnanost, tedy problémy, jež stály u zrodu tuniské revoluce.   kav rv  