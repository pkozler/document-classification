 Plzeňská zoo odchovala poprvé mláďata prasat savanových  --------------------    Ke zpravodajství: FOTO/aktuality; AUDIO   --------------------    Plzeň 16. května (ČTK) - V plzeňské zoo se v dubnu poprvé podařilo odchovat mláďata afrických prasat savanových. Tento druh chová zahrada teprve od roku 2009. Loni se stali obyvateli části největších novodobých expozic afrických a asijských živočichů, které zoo postavila za 150 milionů korun. Úplně poprvé se ale toto prase v zoo objevilo v roce 2007, když při sochařském sympoziu vytvořili dva výtvarníci jeho pískovcovou sochu, řekl dnes ČTK mluvčí zoo Martin Vobruba.   Samice porodila v Plzni dva samce a dvě samičky. V přírodě se rodí až osm mláďat. Savanová prasata chovala v minulosti v ČR pouze pražská zoo, nyní jsou i ve Dvoře Králové. V Evropě je včetně Plzně chová 13 zahrad. Příbuzná a velmi podobná prasata bradavičnatá žijí v osmnácti zoo. "Oba druhy, prase savanové a prase bradavičnaté, bývají často zaměňovány. Zoologové začínají poslední dobou odlišovat několik geografických poddruhů a rod detailněji rozčleňovat," poznamenal Vobruba. Rozdíl mezi prasetem savanovým a bradavičnatým je především ve tvaru lebky a ve velikosti.   Prase savanové, jež je typické především výraznými bradavicemi na hlavě a nápadnými kly v horní čelisti, dosahuje hmotnosti až 150 kilogramů. Žije v rodinných skupinách vedených samicí, samci žijí samotářsky nebo v mládeneckých skupinách. V lidské péči se dožívá 20 let. V Plzni mají k dispozici zděný pavilonek s vnitřními boxy a předvýběhy a venkovní přírodní výběh za suchým příkopem v sousedství gepardů. Do dálky prasata vidí i například na výběhy zeber.   Mláďata dnes pojmenovaly v zoo děti z vybraných škol, které se zapojily do jednoho ze školních projektů. Samci dostali jména Puclík a Spalda, samičky Mayda a Řežinka a rodiče Růženka a Eda.   Lada Pešková kš  