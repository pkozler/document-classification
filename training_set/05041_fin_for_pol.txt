 Šéf Deutsche Bank se v otázce regulace postavil proti Sarkozymu  --------------------    Ke zpravodajství: FOTO/aktuality   --------------------    Davos 28. ledna (ČTK) - Šéf největší německé banky Deutsche Bank Josef Ackermann dnes na Světovém ekonomickém fóru ve švýcarském Davosu kritizoval snahy politiků zavést přehnanou regulaci finančního sektoru, která by mohla zničit trhy. Postavil se tak proti francouzskému prezidentovi Nicolasu Sarkozymu, který se ve čtvrtek v otázce bankovní regulace tvrdě střetl s šéfem americké banky JPMorgan Chase Jamesem Dimonem.   "Myslím, že bychom měli bdít nad tím, aby se nenarušily síly trhu, protože ty jsou velmi důležité," řekl Ackermann. "Musíme být velmi opatrní. Někdy mají trhy tendenci k excesům, ty však není možné regulovat, protože se tím trhy ničí," dodal.   "Stojím tak spíše na straně Jamese (Dimona)," uvedl Ackermann. Narážel tím na čtvrteční epizodu z Davosu, kdy Dimon kritizoval politiky za neustálá obviňování bank z vyvolání krize a snahu trestat je drakonickou regulací. Sarkozy jej poté za to tvrdě pokáral a zdůraznil, že zpřísněná regulace je nutná.   V sobotu se šéfové bank sejdou v Davosu s centrálními bankéři a zástupci dalších regulačních orgánů k diskusím o plánech regulace finančního sektoru. Velké světové banky se po dvou letech kritiky už nebojí pouštět se s politiky a regulačními činiteli do sporů v naději, že odvrátí nová omezování jejich obchodních aktivit a odměňování, a do Davosu poslaly vesměs své nejvyšší šéfy. Bankovní sektor by zejména rád odvrátil jednotlivé země od přijetí návrhů, které by novou mezinárodní regulaci známou pod označení Basilej III zaváděly v tvrdší verzi nebo rychleji.   Zpřísněná regulace bank je již do značné míry realitou, protože vedle celosvětové basilejské dohody přijaly Spojené státy rozsáhlý balík reforem regulace finančního sektoru a zákonodárci v Evropě uvalili omezení na prémie pro bankovní zaměstnance. Podle expertů však seznam dalších chystaných a uvažovaných opatření je stále dlouhý a je v něm řada kontroverzních návrhů, takže banky mají ve snaze o svou obranu stále značný prostor.   hp jw  