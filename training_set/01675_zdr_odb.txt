 Patnáct osobností v otevřeném dopise vládě podpořilo lékaře  Praha 25. ledna (ČTK) - Patnáct osobností z oblasti kultury a církví dnes v otevřeném dopise premiéru Petru Nečasovi (ODS) a ministru zdravotnictví Leoši Hegerovi (TOP 09) podpořilo akci lékařských odborů Děkujeme, odcházíme. Dopis, který má ČTK k dispozici, vládu vyzývá k diskusi s lékařskou veřejností. Autoři, mezi nimiž jsou například duchovní Tomáš Halík, herečka Jiřina Jirásková či architekt Vlado Milunič, se také distancovali od médií, která se podle nich lékařskou kampaň snaží znevážit.   V rámci kampaně Děkujeme, odcházíme chce z nemocnic ke konci února kvůli nespokojenosti s výší platu odejít zhruba 3800 lékařů. V nemocnicích jich pracuje podle různých čísel statistiků 12.000 až 18.000. Odbory kromě jiných požadavků trvají na růstu příjmů na 1,5 až trojnásobek průměrného platu podle kvalifikace a praxe. Odboráři už varovali, že hrozí zhoršení kvality a dostupnosti péče.     Autoři v dopisu píší, že i když se neztotožňují se všemi aspekty kampaně, považují toto rozsáhlé manifestační vystoupení za oprávněné, protože finanční ohodnocení lékařů je nedostatečné.   "Uvážíme-li navíc, že z jejich hlediska došlo v posledních letech k rozvratu postgraduálního vzdělávání, které je bezpodmínečnou podmínkou odborného růstu a zároveň tedy garancí kvalitní péče o nemocné, chápeme jejich rozhořčení a protest považujeme za legitimní," píše se v dopise.   Podle autorů lze dalšímu zvyšování napětí, které ve společnosti v souvislosti s kampaní vzniklo, zabránit jedině okamžitou diskusí mezi vládou a lékařskou společností.   "Pevně věříme, že rozvaha a ochota ke konsensu z obou stran může zabránit rozkladu veřejného zdravotnictví," uvádí se v dokumentu, který podepsali také překladatel Martin Hilský, spisovatel Alex Koenigsmark, režisér František Laurin, zpěvačka Jitka Molavcová, teoretička a kritička umělecké fotografie Daniela Mrázková, výtvarnice Emma Srncová, herec Alfréd Strejček, divadelník Jiří Suchý, výtvarník Jiří Šalamoun, fotograf Oldřich Škácha, hudebník Jan Vodňanský a herec Pavel Zedníček.   vit mkv  