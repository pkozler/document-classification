 Brusel chce testy reaktorů zaměřit i na chyby lidského faktoru  Brusel 11. května (zpravodaj ČTK) - Evropská komise chce, aby připravované testy jaderných elektráren byly zaměřeny kromě možných teroristických hrozeb či přírodních katastrof také na případné chyby a omyly lidí, kteří je obsluhují. Podobné návrhy se ale nelíbí například Francii.   "Tyto testy by měly být úplné," řekl dnes předseda Evropské komise José Barroso. "Měly by se soustředit na možný dopad na systémy fungování elektráren," dodal. Mluvčí komise doplnila, že testy se budou každopádně týkat i těch reaktorů, které se teprve staví.   O kritériích testů, které by se měly uskutečnit později během letošního roku, se bude ve čtvrtek jednat v Bruselu. Setkají se odborníci z národních regulačních úřadů 14 unijních států, které mají jaderné elektrárny, s unijními experty. Je možné, že se už definitivně dohodnout na tom, jak konkrétně budou prověrky jaderných elektráren vypadat.   Zátěžové testy unijních jaderných reaktorů chce EU provést v reakci na nehodu v japonské jaderné elektrárně Fukušima poničené březnovým zemětřesením a následnou vlnou cunami. Zatímco komisař pro energetiku Günther Oettinger chce tyto testy s co nejširším záběrem, tak například francouzský regulátor se podle agentury Reuters staví proti tomu, aby byly prověřovány také scénáře počítající s chybami lidského faktoru.   pkt dvd  