 Kvapil je známá osoba, umí věci prosazovat, zní z TOP 09  --------------------    Ke zpravodajství: FOTO/aktuality   Doplnili jsme v 1. a 2. odstavci o informace ke kandidatuře bývalého majitele kladenských oceláren Stehlíka.   --------------------    Praha 19. ledna (ČTK) - Kandidát TOP 09 do doplňovacích senátních voleb na Kladensku, starosta Kmetiněvsi Luděk Kvapil, je všeobecně známá osobnost, která umí prosazovat věci s nasazením. Říkají to o něm představitelé TOP 09 a partnerského hnutí Starostové a nezávislí, které Kvapila navrhlo. Kmetiněvský starosta, který je autorem petice za tvrdší tresty pro mladistvé pachatele brutálních trestných činů, se utká mimo jiné s kladenským starostou Danem Jiránek za ODS a zřejmě i bývalým majitelem kladenských oceláren Vladimírem Stehlíkem.   Stehlík týdeníku Ekonom řekl, že je pevně rozhodnut jít do boje o senátorské křeslo. Stehlík se už o senátorské křeslo neúspěšně ucházel v roce 1996, kdy získal 17 procent hlasů. Krátce nato skončil ve vazbě kvůli údajným nelegálním převodům peněz z oceláren do jeho nové firmy Bohemia Art. Stíhání bylo kvůli jeho závažné chorobě zrušeno.   Pod Kvapilovu petici se podepsalo zhruba půl milionů lidí. "Pan starosta je všeobecně známá osoba. Už dokázal, že umí celostátní politická témata rezonovat i v komunální politice," řekl dnes novinářům předseda Starostů a nezávislých Petr Gazdík. Podle šéfa TOP 09 Karla Schwarzenberga starostové vědí, kde lidi "tlačí bota". "Tito lidé patří do Senátu," podotkl.   Kvapil, kterého nominovalo jednomyslně předsednictvo TOP 09 a musí ho ještě potvrdit stranický výkonný výbor, si uvědomuje, že bude mít silné soupeře. Například ČSSD uvažuje o synovi zesnulého senátora Jiřího Dienstbiera Jiřím, dalším kandidátem sociální demokracie by mohl být náměstek kladenského primátora Zdeněk Syblík.   "Chtěl bych být nápomocen ke změně zákonů, o nichž jsem přesvědčen, že nejsou dobré," řekl Kvapil, jenž by chtěl postoupit minimálně do druhého kola klání o místo v horní komoře. Starosta obce, kde před sedmi lety třináctiletý chlapec brutálně zavraždil stejně starou spolužačku, by například chtěl nadále prosazovat svou petici. Mladistvého vraha zachránil od vězení nízký věk; před rokem byl propuštěn z výchovného ústavu.   Dienstbierovým úmrtím ztratila ČSSD v Senátu většinu 41 hlasů. Nyní má polovinu z nynějšího počtu 80 senátorů. Doplňovací volby se uskuteční 18. a 19. března.   mbc pba  