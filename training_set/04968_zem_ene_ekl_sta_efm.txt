 Pardubické vodárny chystají přestavbu čističky za půl miliardy Kč  Pardubice 19. května (ČTK) - Pardubické vodárny letos chystají investici zhruba za půl miliardy korun. Zmodernizují biologickou čističku odpadních vod. Dokončení prací plánují v příštím roce. Vysoké náklady by se neměly významně odrazit na ceně vody. ČTK to řekl ředitel společnosti Josef Fedák. Domácnosti na Pardubicku letos platí za vodné a stočné téměř 71 korun za metr krychlový.   "V analýze máme uvedeno, že vodné a stočné by nemělo přesáhnout sociálně únosnou cenu, která se počítá pro okres a kraj. Ten úvěr, který si vezmeme, zásadně neovlivní výslednou cenu, řádově by měla být do pěti procent nad inflaci," řekl Fedák.   Čističku vodárny vlastní, koupily ji od chemičky Synthesia před pěti lety za 485 milionů korun. Její modernizace zlepší životní prostředí, například kvalitu vody v Labi. Původně měla být rekonstrukce dražší, odhadem měla vyjít na 700 milionů korun. Chemička ale zrušila část výroby, a čistička by tak měla zbytečně velkou kapacitu. Vodárny proto musely přepracovat projekt a celou modernizaci posunout až na letošek.   V současné době podle Fedáka pokračuje soutěž na zhotovitele. "Až doložíme smlouvu, dostaneme vyčíslenou dotaci, řádově bychom mohli dostat 78 procent z uznatelných nákladů. Ideálně v červnu by se mohlo začít stavět," řekl.   Modernizace čističky má stát asi půl miliardy. Nejnižší nabídka je okolo 400 milionů korun, ale vodárny už během příprav investovaly 30 milionů korun do projektu a platí také správce stavby, celkové náklady proto naskakují, uvedl Fedák.   Původně evropská legislativa určovala aglomeracím o velikosti té pardubické modernizovat čističky do roku 2010, což byl ale nereálný termín. Pardubické vodárny mají od krajského úřadu povolení dokončit investici do konce roku 2012. Následující rok bude čistička pracovat ve zkušebním provozu.   jlc hj  