 Policisté po oblevě měří led, bruslení v Chlumci je bezpečné  --------------------    Ke zpravodajství: FOTO/aktuality; VIDEO   --------------------    Chlumec (Ústecko) 12. ledna (ČTK) - Policisté z Poříčního oddělení ústecké policie dnes dopoledne měřili sílu ledu na Zámeckém rybníku u Chlumce na Ústecku. Podobná měření provádějí už do předchozí zimy, v současné době měří sílu ledu na 35 vodních plochách v kraji. V následujících dnech policie opět změří všechny sledované nádrže, měření se opakují přibližně jednou za 14 dní, řekla ČTK krajská policejní mluvčí Šárka Poláčková.   "Dnes je všude síla ledu asi 25 centimetrů, takže vstup na led je bezpečný," komentoval výsledky měření na Zámeckém rybníku policista Pavel Krejčí z Poříčního oddělení. Policista přivázaný na laně, který má na sobě neoprenový oblek a plovací vestu, vyvrtá do ledu díru a změří jeho tloušťku na třech místech v různé vzdálenosti od břehu.   Poříční oddělení na Litoměřicku, Děčínsku, Ústecku, Teplicku a od loňského prosince i Mostecku, vytipovalo místa na zamrzlých jezerech, rybnících i řekách, kde se shromažďuje větší množství lidí kvůli bruslení nebo hokeji. Výsledky měření policie zveřejňuje na svých webových stránkách a zasílají je obecním úřadům poblíž sledované zamrzlé vodní plochy.   Policisté sledují tloušťku ledu například na rybnících v Chabařovicích a Varvažově na Ústecku, na obou rybnících v zámecké zahradě v Teplicích, na Terezínském rybníku v Děčíně-Bělé, na vodních nádržích v Mostě či na Žernoseckém jezeře a jezeře Chmelař na Litoměřicku. Seznam všech míst je na webových stránkách krajské policie.   Pokud led pod člověkem přeci jen začne praskat, Krejčí radí lehnout si na led a pomalu se sunout ke břehu. "Led nepraská tak rychle, aby to člověk nestihl," řekl policista. Probořený led se při pokusech dostat se znovu na něj láme, proto je dobré mít s sebou například větší hřebík. Ten probořený může zabodnout do ledu dál od sebe. Vhodné je také mít třeba pod bundou lahev vody, ta nadnáší. "Není pravda, že mokré oblečení člověka táhne ke dnu. Třeba pod šusťákovou bundou se drží dost vzduchu, takže naopak nadnáší," dodal policista.   Vanda Králová sap  