 Deset mrtvých a 43 raněných při srážce vlaků v Německu  --------------------    Ke zpravodajství: FOTO/aktuality; GRAFIKA; AUDIO; PROFIL   Aktualizovali jsme po TK zemského ministra vnitra.   --------------------    Berlín 30. ledna (ČTK) - Deset mrtvých a 43 zraněných si vyžádala vážná železniční nehoda na východě Německa, při níž se v sobotu pozdě večer v oblasti Magdeburku čelně srazily na jednokolejné trati nákladní a osobní vlak. Těžká zranění utrpělo 18 lidí, 25 dalších bylo zraněno lehce, sdělil dnes na tiskové konferenci ministr vnitra spolkové země Sasko-Anhaltsko Holger Hövelmann.   Počet obětí se může ještě zvýšit, protože někteří těžce zranění jsou v kritickém stavu ohrožení života, řekl Hövelmann novinářům v Hordorfu.   Právě u tohoto města se v sobotu ve 22:30 srazila regionální osobní souprava soukromé linky HarzElbeExpress jedoucí z Magdeburku do Halberstadtu s nákladním vlakem.   Příčina nehody zatím není známa a může být zjištěna teprve v průběhu vyšetřování, uvedl Hövelmann. Jednou z možných variant, která se objevila v německých médiích, je, že osobní vlak měl zelenou. V úseku proto jel plnou rychlostí, což ještě znásobilo ničivé následky srážky. Podle záběrů v německých televizích z místa neštěstí rozmetal náraz kusy expresu po okolí a jeho lokomotiva skončila mimo koleje.   Hövelmann ocenil všechny zúčastněné složky, které se na pomoci při nehodě podílely, zejména hasiče a záchranáře. "Nehoda se stala, na tom se nedá nic změnit, je ale možné udělat všechno pro minimalizaci škod," citovala ministra agentura DPA.     Dva mrtví byli identifikováni na místě, u několika dalších identifikace ještě probíhá, řekl velitel policejního okrsku Börde Armin Friedrichs. Mnohé oběti podle něj neměly u sebe žádné průkazy totožnosti. Zraněn byl strojvůdce nákladního vlaku, je v nemocnici a policie ho už vyslechla, dodal Friedrichs.   Kolem 01:30 byli už všichni zranění vyproštěni ze silně zdemolovaného vraku osobního vlaku a rozvezeni do okolních nemocnic, řekl policejní mluvčí. Původní informaci, podle níž se jeden z vlaků po nárazu vzňal, později policie popřela.   Na místo neštěstí, které je asi 200 kilometrů jihozápadně od Berlína, se sjelo více než 150 záchranářů. Dorazili tam už také specialisté a vyšetřovatelé ze spolkového kriminálního úřadu a federálního železničního úřadu, kteří budou zkoumat příčinu nehody.   "Vyšetřování se rozběhlo ve všech směrech," řekl velitel vyšetřovacího týmu federální policie Ralph Krüger. "Snažíme se nyní vyhodnotit údaje z tachografů, zkoumá se stav signalizačních zařízení, technický stav souprav."   Zjišťování příčiny neštěstí ještě nepřineslo žádné jasnější výsledky, řekl Krüger. Zmínil ale mimo jiné faktor nepříznivých meteorologických podmínek: mlhu, teploty hluboce pod bodem mrazu, špatnou viditelnost.   Železniční doprava byla v místě nehody zcela zastavena a nahrazena autobusy.   tw fln pek mik  