 Vítek jedná s J&amp;T Bankou o koupi pohledávky ve výši 0,5 mld. Kč  Doplnili jsme reakci mluvčího Sazky Zdeňka Zikmunda v 1. odstavci.   --------------------    Praha 4. ledna (ČTK) - Podnikatel Radovan Vítek vyjednává s J&amp;T Bankou o koupi další pohledávky za loterijní společností Sazka. Jednání se týká pohledávky J&amp;T Banky ve výši 500 milionů korun, polovina je už po splatnosti. ČTK o tom dnes informovala mluvčí skupiny CPI Michaela Winklerová. Mluvčí Sazky Zdeněk Zikmund ČTK řekl, že Sazka nemá vůči J&amp;T Bance žádné závazky po splatnosti a dodal, že největšími věřiteli Sazky jsou držitelé dluhopisů, nikoli Radovan Vítek.   "Jednání nejsou jednoduchá. J&amp;T Banka je dlouhodobě považována za věrného bankovního spojence Sazky. Chování Sazky v posledních týdnech a její jednání vůči věřitelům i dalším partnerům však vyvolává pochybnosti o snaze Sazky své závazky splácet. Věřím, že se do konce týdne s J&amp;T Bankou dohodneme," uvedl k jednání Vítek.   Celková Vítkova pohledávka vůči Sazce činí 950 milionů korun. Dlužná částka je navíc po splatnosti a díky vysokému sankčnímu úroku 20 procent dramaticky narůstá, uvedla Winklerová. Dodala, že pokud se Vítkovi podaří s J&amp;T Bankou dohodnout, zvýšil by se dluh Sazky vůči němu na 1,45 miliardy korun.   Vítek už dříve uvedl, že pokud mu Sazka plně neuhradí nejpozději do 17. ledna 2011 své dluhy, podá na firmu k soudu insolvenční návrh. Vyzval také akcionáře Sazky k rychlému řešení situace a výměně jejího vedení. Sazka ovšem v reakci odmítla, že by vůči Vítkovi měla závazky.   Vítek připravuje plán restrukturalizace a fungování firmy, představit ho chce ještě v lednu. Sazka, kterou vlastní ze zhruba 68 procent Český svaz tělesné výchovy (ČSTV), čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů. Podle podnikatele Martina Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek. Finanční pomoc Sazce nabídla také společnost Penta, která vlastní konkurenční společnost Fortuna.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu. Vítek je spojen s realitní skupinou CPI přes svou matku, která je většinovou majitelkou firmy. CPI v Česku a na Slovensku vlastní kolem 13.000 nájemních bytů.   fsl dvd jw  