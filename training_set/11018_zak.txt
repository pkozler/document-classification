 Škodu při požáru tržnice v Brně hasiči odhadují na 30 milionů  Brno 14. ledna (ČTK) - Na 30 milionů korun hasiči předběžně vyčíslili škodu, kterou ve čtvrtek večer způsobil velký požár tržnice v Olomoucké ulici v Brně-Černovicích. Hasiči zůstali na místě do rána a stále dohašují drobná ohniska a nechávají trosky dohořet. Příčina požáru není známá. Jednou z prvních prověřovaných variant je technická závada na elektroinstalaci. Nikdo se podle dostupných informací nezranil. ČTK to řekl mluvčí hasičů Jaroslav Haid.   Na požářiště nyní nastoupí těžká technika, s jejíž pomocí hasiči rozeberou trosky skladovacích a prodejních hal. "Předmětem průzkumu bude především ověřování, jestli pod troskami někdo nezůstal. Zároveň se bude vyšetřovat příčina požáru," uvedl Haid.   Hlášení o požáru hasiči přijali asi ve 20:00. Když přijely první jednotky, hořela jedna z 11 hal a oheň se rychle šířil na další objekty. Hasiči vyhlásili třetí, tedy nejvyšší stupeň poplachu. Zasahovali hasiči z Brna i okolí, například ze Šlapanic, Sokolnic a Rosic.   "Oheň se přes intenzívní hašení rozšířil na šest z deseti prodejních hal. Těchto šest objektů z lehkých kovových materiálů oheň zasáhl v plném rozsahu. Konstrukce jednotlivých hal se žárem deformovala a propadala," popsal Haid. Hasiči se proto soustředili na obranu čtyř zděných hal, které se před ohněm podařilo uchránit. Z bezprostřední blízkosti požáru hasiči odtlačili několik zaparkovaných aut.   Z požářiště se do okolí šířil hustý dým. Hasiči proto lidem v okolí doporučili, aby neotvírali okna. Tým chemiků průběžně monitoroval kvalitu ovzduší od Černovic až po Juliánov. Opakovaná měření neprokázala výskyt žádných škodlivých nebo toxických látek. Drobný déšť udržoval kouř a spaliny v bezprostřední blízkosti požáru a bránil jejich šíření do větší vzdálenosti.   Požár se hasičům podařilo dostat pod kontrolu ve 23:00. Oheň zasáhl plochu zhruba 80 krát 70 metrů, na místě zasahovalo 87 hasičů s 22 vozidly a desítky policistů a strážníků.   tmd mol  