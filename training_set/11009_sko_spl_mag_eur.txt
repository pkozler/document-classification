 Na Dni Evropy v Olomouci lákala příchozí hlavně národní jídla  --------------------    Ke zpravodajství: ilustrační FOTO ve Fotobance  ID foto:  F201010290204701 ,  F201005110167101 ,  F201005030103201    --------------------    Olomouc 9. května (ČTK) - Šopský salát, tyčinky s balkánským sýrem, rakouský štrúdl, čokoládové Mozartovy koule či pomazánku s uzených sleďů mohli dnes v Olomouci ochutnat lidé, kteří navštívili některý ze stánků 26 členských zemí EU. Na Dni Evropy tam kulinářské speciality, ale i tradice různých národů představovali středoškoláci z regionu. Náměstí také hýřilo národními barvami států, objevily se i národní kroje.   Cílem akce je přiblížit veřejnosti členské země Evropské unie. Letos jich mohla poznat rekordní množství. "Zájem škol byl obrovský, například loni jsme představovali jen zhruba 20 členských zemí," řekl dnes ČTK jeden z organizátorů akce Michal Brtnický z informačního střediska Europe Direct. Akce je přínosem i pro samotné středoškoláky, kteří během příprav o zemích shromáždili řadu informací. ČTK potvrdili, že o některých zemích před akcí bližší představu neměli.   "Dostali jsme Lotyšsko, o němž jsme nevěděli skoro nic. Hledali jsme informace na internetu i v encyklopediích, připravovali jsme se zhruba měsíc. Zaujal nás například národní nástroj strunný nástroj kokle," prozradila studentka SOU Edmunda Husserla v Prostějově Anna Večeřová. Příchozím nabídli studenti například pomazánku z uzených sleďů nebo pečené pirohy.   Napilno dnes měly studentky Střední zdravotnické školy z Hranic, které připravily řadu pochoutek charakterizujících Bulharsko. "Našly jsme recepty na internetu. Připravily jsme bulharskou pomazánku, šopský salát, sušenky s kokosem i tyčinky s balkánským sýrem. U stánku je pořád plno," pochlubila se studentka Pavlína Šlosarová. U polského stánku například nechyběly postavičky Lolka a Bolka, český stánek nezapomněl na propagaci kofoly a piva a u stánku Rakouska si děti mohly složit skládačku Mozarta. Studenti se představili i na podiu, kde tančili národní tance či hráli divadlo.   Jako počátek sjednocené Evropy se do dějin zapsal 9. květen 1950. V tento den přednesl tehdejší francouzský ministr zahraničí Robert Schuman mezinárodnímu tisku prohlášení, ve kterém navrhl vytvoření organizace, jež by dohlížela na uhelný a ocelářský průmysl evropských zemí a koordinovala jeho aktivity. Právě Schumanova deklarace se stala impulzem k poválečné spolupráci evropských vlád a základním stavebním kamenem pro pozdější vznik Evropské unie. Evropští představitelé rozhodli o zavedení svátku Dne Evropy na Milánském summitu v roce 1985.   srd nlm  