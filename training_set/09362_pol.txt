 Nejméně 17 mrtvých při útoku na autobus v Pákistánu  Aktualizovali jsme počet mrtvých a příčinu incidentu podle místní policie.   --------------------    Péšávar (Pákistán) 17. ledna (ČTK) - Při pumovém útoku na autobus dnes na severozápadě Pákistánu přišlo o život nejméně 17 osob. Informovala o tom místní policie a vyloučila původní dohady o možné nehodě. První zprávy totiž hovořily o tom, že při srážce dvou vozidel zřejmě vybuchl zásobník plynu.   "Pyrotechnici našli bombu umístěnou poblíž plynového zásobníku," řekl agentuře AFP velitel místní policie. Při výbuchu bylo poškozeno také další vozidlo, z něhož byli dva z mrtvých.   Incident se stal nedaleko města Hangu, které leží poblíž kmenových území, na nichž se odehrávají boje mezi armádou a spojenci Al-Káidy. K útoku se zatím nikdo nepřihlásil a policie se snaží zjistit, proč se stal cílem autobus s civilisty.     V oblasti působí kromě Al-Káidy také členové pákistánského Talibanu. Je jim připisována většina ze 400 atentátů, při nichž zde za minulé tři a půl roku zahynulo na 4000 lidí. Atentáty většinou směřují proti armádě nebo policii, ale v poslední době stále častěji i proti místním šíitům.   sva tw ank  