 Jičín chce získat na demolici kasáren státní dotaci  Jičín 24. ledna (ČTK) - Město Jičín chce získat státní dotaci na demolici bývalých armádních kasáren, na jejichž místě by v budoucnu měly vzniknout bytové a rodinné domy. Žádost chce radnice na ministerstvo pro místní rozvoj podat v únoru. Ještě předtím si nechá na demolice zpracovat projektovou dokumentaci, která by měla říci, jak velké vlastně náklady na bourání budou. Novinářům to dnes řekl starosta Martin Puš (ODS).   Město Jičín na prodej kasáren předloni vypsalo výběrové řízení, které vyhrála písecká firma Czech development. Město s ní smlouvu dosud nepodepsalo. Nyní chce radnice s firmou jednat o navýšení ceny za kasárna. Podle dosavadní nabídky by město od firmy mělo dostat sedm milionů korun.   Pokud by se město s píseckou firmou nakonec na prodeji areálu dohodlo, není zatím jasné, jak by případná získaná dotace byla zahrnuta do vzájemných plnění. "Bude záležet na podmínkách dotace. Město může dotaci i odmítnout," uvedli zástupci radnice. Pokud by se město s firmou nedohodlo a do přestavby kasáren se pustilo samo, dotace by mu přišla vhod.   Firma Czech development by chtěla areál kasáren přebudovat během deseti let. Vedle bytů v areálu měly vzniknout i kanceláře a objekty občanské vybavenosti. Developer by měl také investovat několik desítek milionů korun do veřejné infrastruktury, kterou by pak měl získat Jičín.   Ve hře je však stále možnost, že město na kasárna vypíše novou soutěž nebo se do revitalizace pustí samo. Místostarosta Tomáš Frýba (TOP 09) nedávno odhadl, že při prodeji areálu pro výstavbu rodinných domků by město mohlo postupně vydělat několik desítek milionů korun.   Zdeněk Rychtera sap  