 Průmyslovému konglomerátu Honeywell stoupl zisk o 43,1 pct  Boston 22. července (ČTK) - Americkému průmyslovému konglomerátu Honeywell stoupl ve druhém čtvrtletí zisk o 43,1 procenta na 810 milionů USD (13,8 miliardy Kč). Výsledky podpořil hlavně vysoký růst v divizi náhradních dílů pro komerční letadla. Firma současně zlepšila svůj výhled na celý letošní rok.   Honeywell je největším světovým výrobcem elektroniky pro pilotní kabiny. Vyrábí však širokou škálu produktů, včetně automobilových součástek, systémů pro řízení teploty a bezpečnosti ve velkých budovách či chemikálie, které mají zvýšit činnost rafinérií. Tržby se ve čtvrtletí zvýšily o 14,6 procenta na 7,93 miliardy USD.   Za celý letošní rok firma očekává zisk na akcii 3,85 až čtyři dolary. Původní odhad počítal se ziskem 3,8 až 3,95 dolaru na akcii. Tržby mají činit 36,1 miliardy až 36,7 miliardy USD, což je o 12 až 14 procent více než loni, napsala agentura Reuters.   Honeywell již v roce 1993 otevřel vývojové středisko v Praze, bylo to první zařízení svého druhu mimo území USA. Další vývojáře firma zaměstnala v Brně, kam přišla v roce 2003. Kromě toho má firma závody v Olomouci a Ostravě. Do obchodního portfolia společnosti patří především řídící prvky pro domácnost i průmysl a zabezpečovací systémy, v Česku má i závod poskytující služby pro výzkumnou základnu skupiny.   irl vju  