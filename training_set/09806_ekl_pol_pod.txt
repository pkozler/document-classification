 Lipník bude muset vyměnit lípy v centru, stromy chřadnou  Lipník nad Bečvou (Přerovsko) 2. května (ČTK) - Radnice v Lipníku nad Bečvou na Přerovsku bude zřejmě muset vyměnit lípy na náměstí T. G. Masaryka. Stromy, které byly vysazeny teprve před šesti lety během kompletní rekonstrukce náměstí, chřadnou. Podle odborníků za to může nedostatek vláhy. Město se proto lípy chystá vyměnit za javory, které by měly být odolnější. Náklady se vyšplhají až na 200.000 korun, řekla dnes ČTK vedoucí odboru životního prostředí Xenie Pospíšilová.   Během kompletní rekonstrukce náměstí T. G. Masaryka bylo v severovýchodní části náměstí vysázeno 13 lip srdčitých. Dřeviny však od té doby stále chřadnou, nerostou ani do výšky, ani do šířky. Podle zástupců města prospívají pouze tři lípy u kašny, jsou však napadeny dřevokazným hmyzem. "Hlavním problémem je to, že tento druh stromů nesnese toto exponované stanoviště, kdy dlažba ohřívá kořeny, stromy nestačí vláhu spotřebovat, nemají živiny, a nemají tak z čeho žít," uvedla vedoucí odboru.   Město se kvůli tomuto důvodu obrátilo na Agenturu ochrany přírody a krajiny a požádalo ji o vypracování odborného posudku. Odborníci doporučili lípy vyměnit za jiný druh odolnější dřeviny. Město se proto rozhodlo v centru vysadit javory, použije vzrostlejší stromy. "Celkem 13 nových stromů vyjde na 130.000 korun, zaplatit budeme muset i za terénní úpravy," doplnila Pospíšilová.   Před očekávanou výměnou dostanou lípy během letošního roku poslední šanci. Zástupci odboru životního prostředí se pokusí společně s odbornou firmou dodat do půdy speciální houby, které dokážou na sebe navázat více dešťové vody. Zástupci města sice příliš nedoufají v to, že to lípám pomůže, krok by však mohl pomoci v budoucnu další vysazené zeleni.     Rozsáhlá rekonstrukce historického centra Lipníku, které je součástí městské památkové rezervace, trvala tři roky. Oprava centra stála včetně nového mobiliáře a zeleně 23,5 milionu korun. Část peněz získala radnice jako dotaci od ministerstva pro místní rozvoj.   ftv snm  