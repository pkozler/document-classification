 Nečas požaduje změny v protikorupčním balíčku, John je proti  Opravili jsme osmém odstavci chybné: "podle něhož by státní zástupce mohl ve výjimečných případech nabídnout svědkovi beztrestnost" na správné: "podle něhož by mu státní zástupce mohl ve výjimečných případech nabídnout beztrestnost". V celém textu jsme doplnili další informace z MfD.   --------------------    Praha 4. ledna (ČTK) - Ministr vnitra Radek John (VV) dnešním Hospodářským novinám, Právu a Mladé frontě Dnes (MfD) řekl, že premiér Petr Nečas (ODS) požaduje 11 změn v protikorupčním balíčku. Nečasovi se například nelíbí, že by policie mohla snáze nahlížet do daňových přiznání podezřelých lidí. John se změnami nesouhlasí, navíc mu vadí, že Nečasovy připomínky dostal až v pondělí, tedy dva dny před jednáním vlády, kde by se měla protikorupční strategie odhlasovat.   Podle Johna požaduje Nečas změny v rozporu s obvyklými procedurami, což podle Věcí veřejných kazí atmosféru v koalici. "Jsou to připomínky mrzačící protikorupční strategii," řekl John. Nečas to ale odmítá.   Protikorupční balík, který čítá přes 50 návrhů, představil John veřejnosti před Vánoci poté, co 8. prosince skončilo připomínkové řízení mezi ministry. Johna podle HN rozčílilo, že premiér námitky odeslal navzdory zvyklostem až dva týdny poté. A hlavně dva dny poté, co Věci veřejné premiéra podpořily při hlasování o nedůvěře.   "Považujeme to za nestandardní," řekl HN John. "Připadá mi to nefér," dodala předsedkyně ústavně-právního výboru sněmovny a spoluautorka návrhu Karolína Peake.   Předseda vlády problém bagatelizuje. "Vinou administrativního zdržení došlo k pozdnímu odeslání části připomínek vznesených sekcí pro lidská práva úřadu vlády," sdělil HN Nečas. Dodal, že to nemá přijetí protikorupční strategie zdržovat. Sporné body se mají vyřešit až na zasedání vlády. Nečas před Vánocemi slíbil, že vláda hned na počátku ledna strategii schválí, ale o výhradách nemluvil.   John Právu řekl, že připomínky mohou způsobit komplikaci při přijímání strategie. "Nebude to tak jednoduché, jak jsem si myslel, že to bude," podotkl.   Úřad vlády má podle Práva námitky k tomu, že by se mohli začít odposlouchávat účastníci všech kauz s trestní sazbou nad osm let. Hranice pro zvlášť závažné zločiny, u nichž lze nasadit odposlechy, totiž novela zákona zvedla z osmi na deset let, a tím z něj vypadly některé hospodářské činy či korupce, kde je horní sazba osm let.   Podle MfD úřad zpochybňuje také rozšíření takzvaného institutu spolupracujícího obviněného, podle něhož by mu státní zástupce mohl ve výjimečných případech nabídnout beztrestnost za usvědčující výpověď. Nesouhlasí ani s tím, aby měli občané a zastupitelé právo podávat žaloby na neplatnost smluv uzavřených mezi obcemi a firmami. Úřad vlády není spokojen ani s navrhovaným novým zákonem o úřednících, který by měl jednoznačně určit jejich povinnosti a odpovědnost za škody.   První místopředseda TOP 09 a ministr financí Miroslav Kalousek si nemyslí, že středeční schůze vlády bude zvláštní. "Počítám, že to bude standardní zasedání," řekl Právu. Podobně se vyjádřil i ministr dopravy Vít Bára (VV). "Pevně doufám, že ve vládě nastartujeme naše reformní snažení."   vrk jhr pba   