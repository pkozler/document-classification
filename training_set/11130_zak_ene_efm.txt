 Olomoucký soud zastavil stíhání pracovníků takzvaného komanda ČEZ  Olomouc 4. ledna (ČTK) - Olomoucký okresní soud zastavil trestní stíhání 13 obžalovaných pracovníků někdejší speciální skupiny společnosti ČEZ. Muži čelili podezření, že používali k vymáhání dluhů za černý odběr elektřiny nevybíravých metod. Za útisk jim hrozilo až půl roku vězení. Soudce dnes ČTK řekl, že nešlo o trestný čin. Kauza ale zatím není definitivně ukončena, proti rozhodnutí může žalobce podat stížnost.   "Rozhodnutí zatím není pravomocné. Zastaveno je stíhání kvůli tomu, že to není trestný čin. Hlavní důvod je ten, že ze subjektivního hlediska jde u dotyčných pánů těžko dovodit, že měli v úmyslu jednat protiprávně," uvedl soudce.   Právní zástupce lidí, kteří se cítí být poškozeni chováním pracovníků ČEZ, s rozhodnutím soudce nesouhlasí. "Je to jeho právo. Vidím to však o 180 stupňů jinak, úmysl je zde naprosto zjevný," řekl dnes ČTK právník Jan Rytíř. Sám proti rozhodnutí již nic nezmůže, naopak stížnost proti tomu může podat olomoucký okresní státní zástupce Jiří Jančík, který obžalobu podal. V pondělí ČTK řekl, že rozhodnutí soudce na stole nemá, dnes je celý den u soudu.   Mluvčí ČEZ Ladislav Kříž dnes ČTK řekl, že rozhodnutí soudce potvrdilo postoj firmy. "Je to potvrzení našeho dlouhodobého názoru i předchozích veškerých rozhodnutí, že k žádné nezákonné činnosti našich pracovníků nedošlo," uvedl Kříž.   Hromadné trestní oznámení kvůli postupu kontrolorů v minulosti podalo sdružení PPP - právní poradenství a pomoc, v jehož čele právník Jan Rytíř stojí. Útvar pro odhalování organizovaného zločinu původně v listopadu 2008 obvinil celkem 32 zaměstnanců společnosti ČEZ Měření a jejího Útvaru pro odhalování netechnických ztrát.   Podle detektivů bez povolení vstupovali na pozemky odběratelů a nutili je k zaplacení vysokých částek za údajné neoprávněné odběry. Pracovníci komanda měli speciální výcvik a nosili u sebe zbraně. Většina podezřelých případů se stala v Olomouckém a Moravskoslezském kraji a ve středních a severních Čechách.   Kvůli vydírání nakonec detektivové navrhli obžalovat 26 lidí. Krajské státní zastupitelství v Olomouci ale stíhání části z nich zastavilo a kauzu postoupilo okresním žalobcům. Ti ji zastavili 28. dubna. Olomoucká pobočka krajského státního zastupitelství mu ale v srpnu případ vrátila s tím, že má pokračovat ve stíhání. Okresní žalobce poté 13 pracovníků obžaloval v září.   Alena Petrželová mol  