 Na horách Zlínského kraje panují skvělé podmínky pro lyžování  Zlín 27. ledna (ČTK) - Na horách ve Zlínském kraji panují skvělé podmínky pro lyžování. Někde i desítky centimetrů čerstvého sněhu vylepšily v tomto týdnu podmínky na sjezdovkách a také v běžeckých stopách, některé jsou tak nyní sjízdné i v nižších polohách. Vlekaři doufají, že avizované slunečné počasí vyláká o víkendu do zimních středisek kraje hojný počet návštěvníků.   Na svazích Ski areálu Razula ve Velkých Karlovicích na Vsetínsku přibylo v posledních dnech 15 centimetrů sněhu. V provozu jsou sjezdovky Razula a Horal i snowpark. "Sjezdovky jsou ve výborném stavu. Doufáme, že lyžaři o víkendu přijedou, protože podle předpovědi počasí mají být podmínky pro lyžování ideální," řekl šéf střediska Leo Bača. O víkendu středisko navíc lyžařům bude servírovat zvěřinové speciality.   Ve Velkých Karlovicích jsou sjízdné i některé úseky běžkařských tratí. Na plánované trase závodu Karlovská padesátka je ale sněhu stále málo. Akce tak byla přeložena na 26. února. Dobře sjízdné jsou však pro běžkaře trasy karlovickým údolím Léskové i údolím Dynčák pod hotelem Horal směrem na kopec Oselná.   Sjízdná je také Hostýnská magistrála ležící ve stejnojmenných vrších na Kroměřížsku. Napadlo zde asi 25 centimetrů sněhu, který vylepšil podmínky i na sjezdovkách Ski Areálu Troják. "Pustíme tak i jižní stranu. Jakmile se ochladilo, zvedl se i zájem lyžařů. Navíc předpověď slibuje nádherný a slunečný víkend," uvedl Jakub Juračka z kroměřížského Klubu lyžařů, který středisko provozuje. Na Trojáku pojede o víkendu pět vleků, na svazích je kolem metru sněhu.   Vynikající podmínky pro lyžování panují i na Pustevnách v Beskydech. "Lepší už být nemohou," přiblížil vedoucí Skialpinu Pustevny Karel Šrubař. Od pátku bude v provozu celé středisko, šest vleků i lanovka. Na svazích je v průměru 65 centimetrů sněhu. Lyžaři mohou vyrazit také do upravených běžeckých stop v okolí areálu.   Deset centimetrů čerstvého sněhu připadlo na Stupavě na Slovácku, kde na hlavním svahu leží kolem metru sněhu. "V provozu jsou čtyři vleky. Na vedlejších sjezdovkách máme od deseti do 30 centimetrů sněhu. Dá se již i běžkovat, i v okolí je bílo," poznamenal provozovatel Lubomír Orel.   Asi 90 centimetrů sněhu udává na sjezdovkách svah nedaleko centra Zlína. "Podmínky jsou špičkové. Jedeme na plný výkon kromě snowparku, který dosněžujeme. Obleva nám snížila návštěvnost až o 80 procent, o víkendu se zase těšíme na plný areál lidí," uvedl provozovatel střediska Michal Cepek.   jav hš  