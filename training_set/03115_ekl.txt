 Ve Švýcarsku se prý našla nejvýše rostoucí květina v Evropě  Ženeva 24. května (ČTK) - Ve Švýcarsku byla ve výšce 4505 metrů objevena květina, což představuje evropský rekord pro květnatou rostlinu. Oznámila to dnes univerzita v Basileji. Jedná se o  Lomikámen  vstřícnolistý (Saxifraga oppositifolia).   "Je to téměř zázrak, ale ve výšce 4505 metrů, 40 metrů pod vrcholem Dom v kantonu Valais, se nedávno našly malé nafialověle kvetoucí porosty Saxifraga oppositifolia," uvedla v prohlášení univerzita. Nálezcem je místní botanik Christian Körner.   Dosud se nikdy v Evropě v takové výšce nenašla květnatá rostlina. Dostala se tam nejspíš díky větru, který vynesl tak vysoko semena. Švýcarští vědci se také domnívají, že na světě dosud nebyla nalezena žádná květnatá rostlina na tak chladném místě. Lomikámen ve Valois každý večer zamrzne.   pek mik  