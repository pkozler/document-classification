 Dejdar bude porotcem talentové soutěže  --------------------    Ke zpravodajství: FOTO ve Fotobance  ID foto:  F201011070309401    --------------------    Praha 17. května (ČTK) - Jana Krause nahradí na místě porotce talentové soutěže Česko Slovensko má talent herec a moderátor Martin Dejdar. Spolu s ním budou uchazeče hodnotit stejně jako v minulém roce zpěvačka Lucie Bílá a producent Jaroslav Slávik. ČTK o tom dnes informovala mluvčí televize Prima Jana Mrákotová.   "Ano, je to pravda, roli porotce jsem dnes přijal. A proč? Už léta toužím sedět alespoň jednou týdně vedle Lucie Bílé," komentuje v tiskové zprávě Dejdar svoje rozhodnutí.   Nový ročník soutěže by měl na televizní obrazovky dorazit na podzim. V současnosti probíhají castingová kola. V prvním ročníku zvítězila koncem loňského listopadu dvojice českých silových akrobatů Dae Men, kteří si odnesli prémii 100.000 eur (zhruba 2,4 milionu korun) a zároveň postoupili do světového finále v Las Vegas.   Česko Slovensko má talent nabízí šanci všem zájemcům bez ohledu na věk nebo druh dovedností. Mohou se do ní přihlásit tanečníci, zpěváci, akrobati, kaskadéři, různí komedianti i recitátoři. O úspěchu rozhoduje kvalita předvedeného výkonu a získání sympatií publika i poroty.   phg kš  