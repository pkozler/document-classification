 Jižní Morava požádá o příspěvek na opravy silnic po povodních  Brno 21. ledna (ČTK) - Jihomoravský kraj požádá stát o 1,5 milionu korun na opravu dvou silnic v kraji, které poškodily loňské povodně. Rozhodla o tom Rada Jihomoravského kraje.   Kraj chce přispět na opravu propustků pod silnicemi druhé a třetí třídy v Kozlanech na Vyškovsku a Kloboukách na Břeclavsku. Opravy budou stát celkově tři miliony korun.   "Pokud ministerstvo pro místní rozvoj žádost kraje schválí a my získáme padesátiprocentní příspěvek státu, doporučila rada zastupitelstvu uvolnit zbývající polovinu z krajské rezervy k financování mimořádných potřeb kraje v případě ekologických či přírodních katastrof," uvedl radní Zdeněk Pavlík (ČSSD).   Jih Moravy loni v květnu potrápily povodně, které v kraji způsobily škodu 317 milionů korun. Největší ztráty vznikly na majetku státu, nejvíce velká voda postihla obec Rohatec u Hodonína.   lab snm  