 V zahradě Baťovy vily ve Zlíně vzniknou monumentální sochy  Zlín 13. června (ČTK) - Zahrada Baťovy vily ve Zlíně se opět po roce promění v sochařskou dílnu. Ode dneška se tam totiž koná již 13. ročník mezinárodního studentského sochařského symposia Dřevo - Wood 2011. Na akci, kterou organizuje Nadace Tomáše Bati, již přijeli studenti z České republiky, Slovenska a Skotska. Během dne mají dorazit také umělci z Polska a Chorvatska. ČTK to dnes řekl ředitel nadace Pavel Velev.   Kvůli sympoziu organizátoři letos nechali do zahrady Baťovy vily přivést přibližně šest kubíků dřeva, převážně kmeny desítky let starých dubů. Umělci si ale budou moci vybrat i stoletou lípu. "Pochází z naší zahrady naproti vily. Byla již poškozená. S městem jsme se proto dohodli, že ji pokácíme. Její krásné dřevo ale bude použito pro toto sympozium," uvedl Velev. Zároveň poznamenal, že Baťova vila letos stojí již 99 let. "Je tak velmi pravděpodobné, že lípa byla zasazena v době stavby," dodal.   Na rozdíl od předchozích ročníků letos studenti budou mít práci trochu těžší. Nově nemohou používat žádné ocelové spoje a brusky. Podle Veleva s ocelovými spoji "nejsou dobré zkušenosti", leštičky pak dřevo připravovaly o jeho přirozenou strukturu. "Chceme, aby dřevo žilo v soše dál. Chceme, aby umělci měli respekt ke vzácnému materiálu, jakým je například stoletá lípa," uvedl.   Sympozium v zahradě Baťovy vily potrvá do příštího týdne a vyvrcholí vernisáží děl ve středu 22. června v 18:00. Sochy pak ozdobí zahradu vily, případně si je zájemci mohou zakoupit. Zahradu vily nyní zdobí asi 60 děl z předchozích ročníků sympozia.   Jedním z cílů mezinárodního sympozia studentů výtvarných škol je vytvořit mladým, začínajícím umělcům podmínky pro realizaci jejich uměleckých snah a umožnit jejich prezentaci na veřejnosti.   slu hj  