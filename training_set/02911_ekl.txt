 Šestisetletou Sudslavickou lípu čeká revitalizace  Vimperk (Prachaticko) 26. ledna (ČTK) - Šestisetletou Sudslavickou lípu čeká letos na jaře revitalizace. Potřebuje mimo jiné zdravotní řez, zkontrolovat vazby v koruně a zastřešení dutin. Radnice ve Vimperku na ošetření získala grant od Nadace Partnerství. Na svém správním území má celkem 21 památných stromů, kontinuálně o ně pečuje nejméně deset let, řekl dnes ČTK vedoucí odboru životního prostředí Josef Kotál.   Sudslavická lípa u Vimperka, nejspíše druhá nejstarší v Česku, pamatuje dobu husitskou. Větve její koruny se sklánějí k zemi a stíní nevysoký, leč mohutný kmen měřící po obvodu téměř 12 metrů. Její věk je odhadován na 600 let, dutý kmen chrání kovaná mříž a stříška, větve v koruně spojují bezpečnostní vazby. Podle pověsti pod ní kázal Mistr Jan Hus.   "Sudslavické lípě věnujeme zvláštní péči, protože roste na frekventovaném místě - na začátku naučné stezky. Naposledy předloni jsme prováděli bezpečnostní řez suchých větví, teď ale potřebuje řádnou prohlídku," vysvětlil Kotál. V minulosti na ní byly umístěny různé bezpečnostní vazby, nejstarší asi před půl stoletím. Arborista musí zjistit, zda nepotřebují vyměnit.   Vimperská radnice pečuje nadstandardně i o památné stromy jiných vlastníků, se kterými podepsala dohodu. Peníze na jejich ošetření získávala během uplynulých let z krajského grantu. Loni v něm bylo méně peněz, tak se ucházela o peníze z nadačního projektu Zdravé stromy pro zítřek a uspěla. "Předpokládáme, že tímto zásahem se zvýší vitalita památného stromu, a zachová se tak i pro příští generace," dodal Kotál.   Vimperská radnice se stará o celkem 21 památných stromů. Obvod jejich kmenů je čtyři až 12 metrů. Stromy se tyčí k nebi až do výše 34 metrů. Většina z nich jsou lípy, ale je mezi nimi i jeden buk a klen.   mi hš  