 Afghánští poslanci chtějí řešit krizi kolem speciálního soudu  Doplnili jsme reakci prezidentského úřadu a upravili čelo zprávy.   --------------------    Kábul 24. ledna (ČTK) - Afghánský prezident Hamíd Karzáí dnes potvrdil, že ustavující schůze zákonodárného sboru, který vzešel z loňských zářijových voleb, se uskuteční ve středu. V reakci na nový dopis poslanců žádajících vyřešení krize kolem zahájení práce parlamentu tak potvrdil rozhodnutí z minulého týdne. Tehdy se po snaze odložit schůzi na únor dohodl na středečním datu s poslanci.   Karzáí nejprve odložil ustavující schůzi parlamentu na 22. února, aby vyhověl žádosti speciálního soudu, který přezkoumává stížnosti na podvody v loňských volbách. O víkendu se ale s poslanci dohodl na středečním termínu poté, co mu prý poslanci slíbili, že nebudou zpochybňovat případné nálezy tohoto soudu. Ten dostal za úkol vyřešit některé pochybnosti ohledně platnosti voleb, které byly poznamenány rozsáhlými podvody.   Karzáí dnes uvedl, že bude ctít dohodu a nebude odkládat ustavující schůzi parlamentu, aby nenastala ústavní krize, jíž vyhrožují nově zvolení poslanci. Zdůraznil ale, že nevyhoví dalšímu požadavku poslanců na rozpuštění speciálního soudu.   Tým expertů už prověřil stovky stížností týkajících se falešných volebních lístků, zastrašování nebo opakovaného hlasování. Tribunál si však vyžádal více času na zkoumání důkazů.   V neděli večer se poslanci znovu obrátili na prezidenta dopisem, na jehož textu se podle jednoho zahraničního diplomata podílel i zvláštní vyslanec OSN v Afghánistánu Staffan de Mistura. Dopis v neděli večer schválila většina poslanců a byl zaslán prezidentu Karzáímu.   "Minulou noc jsme zaslali poslední poselství ministru pro parlamentní záležitosti, který ho předá prezidentovi," řekl dočasný předseda národního shromáždění ustaveného na základě výsledků zářijových voleb Muhammad Sarvar Usmání.   Poslanci vyzývají prezidenta, aby ve středu ustavil nový parlament, a žádají, aby vyšetřování platnosti voleb bylo v kompetenci místních soudů, vysvětlil. Poslanci totiž neuznávají legálnost speciálního soudu. Není nyní jasné, jak se poslanci postaví k prezidentovu rozhodnutí.   Představitel OSN pracoval na formulaci, která umožní poskytnout poslancům záruky, pokud jde o dopad a povahu vyšetřování, a která má být zároveň přijatelná pro prezidentský palác, vysvětlil zahraniční diplomat, aniž odhalil přesný obsah dopisu.   Výsledky parlamentních voleb tak, jak je oznámila Nezávislá volební komise (IEC), jsou značně zpochybňovány. IEC kvůli podvodům zrušila platnost čtvrtiny hlasů a zrušila zvolení 24 kandidátů, kteří byli prohlášeni za vítěze.   ko rv  