 Afričtí státníci prý nepřipustí Gbagbovo setrvání ve funkci  Abidžan 3. ledna (ČTK) - Prezidenti tří afrických zemí se dnes vrátí do Pobřeží slonoviny ve snaze vyřešit tamní krizi po sporných prezidentských volbách. Podle agentury AFP africké státy nehodlají připustit, aby v čele státu setrval současný prezident Laurent Gbagbo. Ten ale o víkendu opět zopakoval, že se úřadu nehodlá vzdát.   Podle zástupců Sierry Leone Gbagbo jednoznačně musí opustit svůj úřad. Jednání delegace Hospodářského sdružení západoafrických států (ECOWAS) se proto budou soustředit převážně na to, aby předání moci proběhlo bez větších třenic a konfliktů.   Do země zatím dorazil keňský premiér Raila Odinga, který bude reprezentovat Africkou unii. Během dne se k němu připojí prezidenti Beninu, Kapverd a Sierry Leone.   Podle serveru BBC se státníci chystají nabídnout Gbagbovi amnestii.   "Budeme usilovat o mírové vyřešení povolební krize a také o dostatečné bezpečnostní záruky pro prezidenta Gbagba a jeho spolupracovníky, pokud budou souhlasit s předáním moci," uvedl Odinga v písemném prohlášení.   ECOWAS v prosinci pohrozilo Gbagbovi vojenskou intervencí, pokud nepředá moc svému protivníkovi Alassanu Ouattarovi, kterého většina afrických i světových velmocí uznává za vítěze voleb.   Gbagbo se úřadu ale vzdát nehodlá. Prezident to zopakoval o víkendu během televizního projevu, ve kterém varoval Ouattaru, aby se nespoléhal na to, že z něj cizí armády udělají prezidenta.   drk mik  