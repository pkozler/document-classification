 Německo se může stahovat z Afghánistánu už letos, řekli poslanci  Rozšířili jsme o 3. a 4. odstavec s podrobnostmi o hlasování a poslední tři odstavce s aktuálními debatami o německé armádě. Nově jsme přidali poslední odstavec s nizozemským rozhodnutím vyslat do Afghánistánu novou misi.   --------------------    Berlín 28. ledna (zpravodaj ČTK) - Německo začne stahovat své vojáky z Afghánistánu už na konci letošního roku, pokud to bezpečnostní situace v asijské zemi dovolí. Souhlasili s tím dnes němečtí poslanci, kteří schválili prodloužení mandátu armádního výsadku v Afghánistánu do února 2012. Poslední německý voják by měl Afghánistán podle dřívějších dohod opustit v roce 2014.   Pro prodloužení mandátu bundeswehru o další rok se dnes ve Spolkovém sněmu vyslovilo 420 z 579 přítomných poslanců. Proti bylo 116 a 43 zákonodárců se hlasování zdrželo.   Pro hlasovali všichni poslanci vládní koalice křesťanských a svobodných demokratů (CDU/CSU a FDP). Podle očekávání pro nový mandát zvedli ruku i zákonodárci největší opoziční strany, sociální demokracie (SPD), za jejíž vlády se Zelenými před deseti lety Německo své vojáky do Afghánistánu vyslalo.   Většina opozičních Zelených se dnes naopak zdržela, protože termín zahájení stahování považuje za málo konkrétní. Zástupci poslední parlamentní strany, marxistické Levice, která s armádními misemi v zahraničí dlouhodobě nesouhlasí, byli proti.   V Afghánistánu v současnosti působí zhruba 4600 německých vojáků a vojaček, kteří tam po Spojených státech a Británii tvoří třetí nejpočetnější kontingent. Od zahájení spojenecké invaze v roce 2001 tam padlo 45 příslušníků bundeswehru. S jejich nasazením v násilnostmi zmítaném regionu nesouhlasí většina německé veřejnosti.   Dnešní hlasování se konalo v atmosféře velkého napětí okolo německé armády. To má na svědomí nedávné odhalení několika tragických incidentů v ozbrojených složkách z loňského roku, kvůli nimž se pod značným politickým tlakem ocitl zejména německý ministr obrany Karl-Theodor zu Guttenberg.   Debaty vyvolala smrt mladé vojačky na výcvikové lodi Gorch Fock, když nezvládla úkol vyšplhat na čtyřicetimetrový stěžeň a zřítila se. Další kadeti pak tentýž úkol odmítli splnit. Před Vánocemi byl za nejasných okolností v Afghánistánu zastřelen německý voják, když jeho kolega manipuloval se zbraní. Pověsti bundeswehru nepřidalo ani podezření z kontrolování pošty vojáků v Afghánistánu.   Guttenberg se kvůli těmto případům ocitl pod palbou kritiky z řad opozičních i koaličních politiků, kteří žádají podrobné vysvětlení a prošetření těchto incidentů. Kvůli dění na lodi Gorch Fock ministr dočasně suspendoval jejího kapitána a na plavidlo kotvící v Argentině vyslal vyšetřovací tým. Ten má prozkoumat podezření z příliš tvrdého zacházení s kadety a sexuální šikany na palubě. Vyšetřovatelé už pracují také v Afghánistánu. Otevírání německé polní pošty ale neprokázali, jak konstatuje zpráva Guttenbergova úřadu zveřejněná ve čtvrtek.   Opačným krokem v afghánské strategii než Berlín vykročil Haag. Nizozemsko, které loni z Afghánistánu stáhlo všechny své bojové jednotky, vyšle do této asijské země novou jednotku o síle 545 žen a mužů. Podle AFP zde setrvají do roku 2014 a budou pomáhat s formováním policejních sil.   fln šeb  