 Jihomoravské školy pořádají méně výletů, rodičům chybí peníze  Brno 8. května (ČTK) - V mnoha jihomoravských školách kvůli ekonomické krizi a nedostatku peněz v rodinách klesl zájem o školní výlety a další akce, které vyžadují peněžní spoluúčast rodičů. Útlum, který školy zaznamenaly už loni, pokračuje i letos, zjistila ČTK mezi řediteli škol.   "Vícedenní výlety jsme v tomto školním roce zcela zrušili," uvedl například ředitel Gymnázia T. G. Masaryka v Hustopečích na Břeclavsku Jan Sedláček. Při lyžařských kurzech a podobných akcích škola spojuje žáky z více tříd. V jediné třídě by se nenašlo dost zájemců.   Podobnou zkušenost má Klvaňovo gymnázium v Kyjově. "Zájem u žáků je značný, ale musí docházet ke korekci ze strany rodičů. Důvodem je aktuální finanční situace v rodinách. Odeznívání ekonomické krize se nijak výrazně pozitivně neprojevuje, ale zároveň nepokračuje útlum aktivit," řekla ředitelka Renáta Soukalová.   Nižší zájem o výlety se nevyhnul ani krajskému městu. "Pokles zájmu o domácí i zahraniční výjezdy nadále trvá, dokonce i na takové akce, kde je 50 až 60 procent nákladů akce hrazeno z projektu Evropského sociálního fondu," popsala situaci ředitelka Gymnázia Globe v Bzenecké ulici Libuše Bartková.   I ve školách, které v posledních letech významný pokles zájmu o výlety nezaznamenaly, existuje mezi studenty dělicí čára. Odvíjí se od majetnosti rodičů. "Studenti ze sociálně slabších rodin se akcí neúčastní vůbec nebo velmi omezeně, studenti se silnějším ekonomickým zázemím se účastní téměř všech akcí, jak tuzemských, tak i zahraničních," uvedla ředitelka hodonínského gymnázia v ulici Legionářů Marie Zálešáková.   Když si mohou studenti vybrat cíl a náplň školního výletu, většinou padne volba na poznávací výlety, vodácké výpravy nebo adrenalinové aktivity, jimž se však některé školy z bezpečnostních důvodů raději vyhýbají. "Studenti rádi poznávají vše, co je jim zajímavou formou nabídnuto a co si mohou dovolit zakoupit," uvedla Soukalová.   S nezájmem studentů se potýká Gymnázium Globe při pořádání různých akcí zaměřených na životní prostředí a ochranu přírody. Terénní aktivity spojené s manuální prací, například ve prospěch Center ekologické výchovy, jsou mezi studenty neoblíbené - děti nechtějí pracovat.   "Dokonce v 15 až 16 letech nám na takové akci sdělují, že pracují poprvé v životě, a pokud by byly předem věděly, že je čeká práce, řekly by rodičům, ať je nepustí na výjezd," uvedla Bartková.   Jan Tomandl snm  