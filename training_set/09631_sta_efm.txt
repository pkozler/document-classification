 K insolvenčnímu řízení s developerem ECM se přidala další firma  Praha 17. května (ČTK) - Vedle České spořitelny a Volksbank se k insolvenčnímu návrhu na developerskou firmu ECM Real Estate Investments (ECM) připojila společnost Conseq Investment Management. Přihlášenou pohledávku po lhůtě splatnosti ve výši 401.820 korun dnes zveřejnil Městský soud v Praze v insolvenčním rejstříku. ECM je známá hlavně projekty výškových budov v Praze na Pankráci.   Conseq Investment Management drží podle dokumentů v rejstříku dluhopisy ECM v hodnotě 18 milionů korun. Jejich nominální hodnota je splatná na konci března 2012, úrok 401.820 korun měla ale firma dostat už k 30. březnu 2011.   Česká spořitelna tvrdí, že jí ECM dluží na úrocích z dluhopisů 7,5 milionu korun po lhůtě splatnosti. Z toho 3,5 milionu je splatných od konce září 2010. Celková výše pohledávek České spořitelny vůči developerovi činí přibližně 194 milionů korun.   Volksbank CZ přihlásila vůči ECM pohledávku 4,6 milionu korun, z toho 2,3 milionu jsou splatné déle než tři měsíce. Celkově má Volksbank CZ vůči ECM pohledávky 104,8 milionu korun. Splatnost dluhopisů je stejně jako u obligací České spořitelny k 30. březnu 2012.   V roce 2010 ECM prohloubila ztrátu na 94,5 milionu eur, tedy asi na 2,3 miliardy korun. O rok dřív měl developer ztrátu 62,2 milionu eur. Výsledky za první čtvrtletí 2011 ECM zveřejní ve středu.   dnv jw  