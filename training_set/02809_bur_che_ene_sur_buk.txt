 Ropa smazala ztráty a díky nadějím na hlasování v Řecku oživila  New York 27. června (ČTK) - Světové ceny ropy začaly týden dalším poklesem, během dne však ztráty smazaly a ropa Brent nakonec získala více než dolar na barel. Pozornost finančních trhů se zaměřuje na nadcházející rozhodování řeckého parlamentu o vládním úsporném plánu. Ropu ke konci obchodování povzbudil růst kurzu eura díky nadějím na to že, parlament vládní plán schválí.   Severomořská ropa Brent se dnes propadla až na 102,28 dolaru za barel, po 20. hodině však byla se ziskem více než dolar na 106,20 dolaru za barel. Americká ropa WTI po poklesu na 89,61 dolaru zmírnila ztrátu na 40 centů a byla kolem 90,80 dolaru.   Řecký parlament dnes zahájil debatu o plánu, která má ušetřit rozpočtu celkem 28 miliard eur (zhruba 683 miliard Kč). Naděje na jeho schválení posílily kurz eura k dolaru, což mělo na ropu pozitivní vliv.   Schválení dalších úspor je pro Evropskou unii a Mezinárodní měnový fond podmínkou k tomu, aby Řecku uvolnily 12 miliard eur, další část ze sjednaného úvěrového balíku. Trh rovněž vstřícně přijal zprávu o dohodě francouzských bank na dohodě o dalším investování do řeckých státních dluhopisů, které by na dlouhou dobu zmírnilo řeckou dluhovou zátěž.   Na ropu má od čtvrtka silný vliv rozhodnutí Mezinárodní agentury pro energii (IEA) uvolnit příští měsíc ze strategických rezerv 60 milionů barelů ropy ve snaze eliminovat dopady chybějící libyjské produkce suroviny. Ceny ropy v reakci na to za poslední tři obchodní dny klesly o deset procent.   Podle analytiků krok IEA dále zvýší napětí mezi agenturou a kartelem ropných zemí OPEC, což se může projevit zvýšeným kolísáním cen. Generální tajemník OPEC Abdalláh Badrí dnes vyzval IEA, aby uvolňování ropy z rezerv okamžitě zastavila.     Ceny ropy v dolarech za barel (asi 159 litrů) ve 20:03 SELČ:     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  106,20  105,12     New York - Nymex  WTI  srpen  90,76  91,16     hp jw  