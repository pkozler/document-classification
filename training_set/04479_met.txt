 Brisbane čeká ničivá povodeň, tisíce lidí jsou evakuovány  --------------------    Ke zpravodajství: FOTO/aktuality   Rozšířili  jsme o situaci v zaplavených oblastech, o výroky queenslandské premiérky a  další podrobnosti v celém textu.   --------------------    Brisbane (Austrálie) 12. ledna (ČTK) - Do třetího největšího australského města Brisbane se valí ničivá povodeň. Tisíce lidí již opustily domovy a voda uzavřela centrum města. Hladina řeky Brisbane by měla kulminovat ve čtvrtek místního času. Podle premiérky státu Queensland, který mohutné záplavy sužují již od listopadu, stoletá voda nyní ohrožuje 20.000 domů, dalších 12.000 by podle úřadů mohla nějakým způsobem zasáhnout.   Jak napsal zpravodajský server BBC, centrum dvoumilionové queenslandské metropole Brisbane se změnilo v město duchů. Dodávky elektřiny byly přerušeny a lidem bylo nařízeno, aby ohrožené oblasti opustili.   "Připravujeme se na záplavy, které se vidí jednou za sto let," upozornila podle agentury AFP premiérka Queenslandu Anna Blighová. Australská premiérka Julia Gillardová vyzvala obyvatele Brisbane k solidaritě.   Hladina řeka Brisbane by podle starosty města Campbella Newmana měla dosáhnout vrcholu ve čtvrtek před svítáním (dnes kolem 19:00 SEČ), záleží však na přílivu a odlivu moře. Kulminovat by měla ve výši 5,5 metru a tento stav by měl trvat tři až čtyři dny.   Záplavová vlna má dorazit také do sousedního města Ipswich západně od Brisbane. "Voda stoupá a pohlcuje město. Je to srdcervoucí," řekl podle Reuters tamní starosta Paul Pisasale. Zaplaveno zde zatím bylo na 3000 pozemků.     Roste také počet pohřešovaných v údolní oblasti u města Toowoomba západně od Brisbane, kterou v pondělí zasáhla blesková povodeň po přívalových lijácích. Podle premiérky Blighové citované serverem BBC se tu nyní pohřešuje již přes 90 lidí. Nejméně 12 lidí voda usmrtila. Média tamní situaci popisují jako "náhlou vnitrozemskou cunami". Voda unášela stromy a auta, ve městě Grantham s sebou brala celé domky.   Katastrofální záplavy sužují stát Queensland na severovýchodě Austrálie od listopadu a vyžádaly si již nejméně 22 obětí. Bilance prudce vzrostla po pondělních bleskových záplavách. V celém Queenslandu bylo dnes bez elektřiny 70.000 domácností.   Přípravy na ničivé záplavy začaly v dvoumilionovém Brisbane již v úterý, kdy se řeka Brisbane vylila z koryta. Lidé si hromadně dělali zásoby základních potravin a vykupovali obchody, v centru města vznikaly dopravní zácpy. V níže položených částech již tehdy voda dosahovala po ramena, napsal server BBC.   Podle grafičky Stephy Stewardsonové v centru kolem úterního poledne "zavládl exodus. Lidé utíkali z mrakodrapů zaopatřit svůj majetek."   Australským tiskem však podle AFP nekolují jen zprávy o povodních. Jako "zázračné miminko" dnes místní média oslavovala malého Calluma Jacka Wielanda, který se narodil v pondělí západně od Brisbane v domě odříznutém od okolního světa. Vrtulníky se k němu prý nemohly dostat několik hodin.   kne hej  