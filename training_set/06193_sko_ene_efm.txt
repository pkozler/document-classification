 ČVUT a plzeňská univerzita podepsaly spolupráci s koncernem Areva  --------------------    Ke zpravodajství: FOTO/aktuality   --------------------    Praha 14. ledna (ČTK) - Západočeská univerzita v Plzni a pražské ČVUT budou při vzdělávání spolupracovat s francouzskou státní společností pro jaderné technologie Areva. Na Francouzské ambasádě o tom dnes jejich zástupci podepsali memorandum. Toto partnerství má podle českých zástupců umožnit studentům jaderné energetiky vycestovat na stáže a exkurze do provozů v zahraničí, vzdělávací programy zahrnují i stipendia. Areva je přitom jedním ze tří uchazečů o obří zakázku na dostavbu Jaderné elektrárny Temelín, její objem může podle některých odhadů dosáhnout až 500 miliard korun.   "Tyto iniciativy pomohou našim studentům jaderné energetiky uspět ve zvoleném oboru a výrazně přispějí k rozvoji jaderné energetiky v České republice. Věřím, že díky spolupráci se společností Areva můžeme nabízet zkušenosti našich profesorů a naše zázemí, například náš cvičný reaktor, i studentům a pracovníkům jaderného průmyslu ze zahraničí," komentoval v tiskové zprávě podpis memoranda děkan Fakulty jaderné a fyzikálně inženýrské ČVUT Miroslav Čech.   Projekt navazuje na plány České republiky rozšiřovat svůj nukleární program. Vzdělávací programy budou zahrnovat stipendia, studenti i profesoři budou moci vyjíždět na exkurze a odborné stáže do závodů firmy Areva. Účelem těchto výjezdů bude představení nejnovějších technologií při výrobě jaderného paliva, zajištění bezpečnosti až po likvidaci radioaktivních odpadů. "Západočeská univerzita přináší do spolupráce unikátní vědecko-výzkumnou infrastrukturu," uvedl rektor školy Josef Průša.   Francouzský koncern jaderného strojírenství Areva je jedním z uchazečů o dostavbu Jaderné elektrárny Temelín. Výběrového řízení se účastní také rusko-české konsorcium Škoda JS, Atomstrojexport a Gidropres a americká společnost Westinghouse. Vítěz výběrového řízení by měl být znám na jaře roku 2012.   Loni v říjnu Areva jmenovala ředitelem obchodního rozvoje v Praze Michala Kačenu, který je zodpovědný za podporu spolupráce společnosti Areva s českým průmyslem, akademickými a výzkumnými centry.   kli jap mkv  