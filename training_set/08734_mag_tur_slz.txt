 V Šanghaji zahájil provoz první kabinkový hotel v japonském stylu  --------------------    Ke zpravodajství: FOTO ve Fotobance  ID foto: F201101110121501, F201101070161601   --------------------    Šanghaj 11. ledna (ČTK) - Čínské město Šanghaj je známé nedostatkem obytného prostoru, a tak bylo jen otázkou času, kdy se tu objeví první " kabinkový hotel " v japonském stylu, kde si host může pronajmout pokojík o rozměrech 1x2 metry. Informoval o tom zpravodajský server CNN.   Podobné hotely už si získaly popularitu v Japonsku, kde se také inspiroval Xitai Capsule Hotel stojící na severní straně místní železniční stanice. Hotel s obytným prostorem 300 metrů čtverečních má k dispozici 68  kabinek ; každá je 1,1 metru vysoká, 2,2 metru dlouhá a vybavená vlastním světlem, polštáři, ložním prádlem, budíkem, elektrickou zásuvkou, plochou televizí a bezdrátovým připojením k internetu. Sprchy jsou společné a nedají se zamykat, což je důvod, proč hotel funguje jen pro muže.   Kabinky jsou rozdělené do tří "chrápacích sekcí", aby ti, kdo v noci vyluzují hlasitější zvuky, nebudili tišší spáče.   Pokoj stojí 88 jüanů (asi 250 korun) za den nebo 24 jüanů plus čtyři jüany za každou hodinu, pokud se tu host zastaví na méně než 24 hodin. V Šanghaji sice existují i levnější "normální" hotely, kde se dá přespat už za 60 jüanů, ale příhodné umístění pro cestující i novost tohoto typu ubytovacího zařízení by měly zajistit dostatek hostů.   dk dr  