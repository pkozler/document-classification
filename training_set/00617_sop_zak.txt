 "Norka roku" byla vyhoštěna zpět do Ruska, doufá ale v návrat  Oslo 24. ledna (ČTK) - Krátce po jmenování "Norkou roku" byla dnes pětadvacetiletá ilegální imigrantka z Ruska, známá pod pseudonymem Maria Amelie, policií posazena do letadla společnosti Aeroflot a vyhoštěna zpět do rodné země. Původním jménem Nadina Salamovová ze Severní Osetie porušila imigrační předpisy a žila v Norsku na černo. Zákon nedával jinou možnost, než ji vypovědět. Nadina však doufá, že se do půl roku bude moci do Norska zase vrátit a stát se opět Marií Amelií, informovaly dnes tiskové agentury.   Nadina se do Norska dostala v roce 2002 se svými rodiči, kteří prchali před osetskou mafií. Jejich žádost o politický azyl však byla v roce 2004 norskými orgány definitivně zamítnuta. Rodiče odjeli, ale Nadina zůstala ilegálně v zemi, jejíž řeč se mezitím naučila. Vychodila norské gymnázium, na univerzitě v Trondheimu pak získala magisterský stupeň. Za poslední rok napsala bestseller o životě rodiny "uprchlíků bez dokumentů", tedy v podstatě autobiografii.     Kniha vyvolala v Norsku značný ohlas a časopis Ny Tid autorku za její úsilí o integraci označil "Norkou roku". Podle hodnotící jury "dala tvář těm, kteří ji nemají", a riskovala přitom, že bude stíhána úřady. Psalo se o ní na prvních stránkách novin a tisíce lidí demonstrovaly, aby mohla v Norsku zůstat. Úřadům ale podle zákona nezbývalo nic jiného, než po dívce pátrat s cílem ji vypovědět ze země.   V polovině ledna byla mladá žena zadržena při jedné přednášce ve škole v Lillehammeru, a dnes odvezena k ruskému linkovému letadlu do Moskvy.   "Většina lidí si myslí, že jsem Norka. Mluvím norsky, myslím norsky a dokonce i sny mám v norštině," řekla při rozloučení médiím.   Odlétala však s reálnou nadějí, že celá kampaň kolem ní jí umožní se do Norska zase vrátit. Vládní koalice totiž došla pod tlakem veřejného mínění k závěru, že je třeba zákon změnit, aby podobné případy jako této mladé Osetky bylo možné řešit pružněji.   Připravované změny by měly umožnit, že by se mohla vrátit a dostat pracovní povolení, ovšem za podmínky, že přijede s platným ruským pasem. Příslib jednoho norského listu, že ji zaměstná, již má. S ohledem na procesní dobu, kterou trvá změna zákona, to ale nebude dříve než za řadu týdnů či měsíců. Do té doby se řada lidí bojí o její bezpečnost v Rusku, napsala agentura AFP.   ik rv    