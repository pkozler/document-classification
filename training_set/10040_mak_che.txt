 ČSÚ: Ceny benzinu Natural 95 i nafty v uplynulém týdnu klesly  Praha 20. května (ČTK) - Ceny pohonných hmot kromě benzinu Special 91 v uplynulém týdnu klesly. Nejprodávanější benzin Natural 95 u čerpacích stanic zlevnil o 12 haléřů na průměrných 35,23 koruny za litr. Motorová nafta byla levnější o 11 haléřů na 34,48 koruny za litr. Vyplývá to z dnešních údajů Českého statistického úřadu.   V uplynulém týdnu zdražil pouze benzin Special 91, a to o devět haléřů na průměrných 33,83 koruny za litr. Plyn LPG byl levnější, jeho cena klesla o čtyři haléře na průměrných 17,33 Kč/l.   Ceny pohonných hmot pravidelně sleduje i společnost CCS. Podle jejích pondělních údajů Natural 95 v předchozím týdnu zlevnil v průměru o deset haléřů na 35,12 Kč/l a cena nafty se snížila o 14 haléřů na 34,31 Kč/l.   Podle analytika Petra Čermáka ze společnosti Colosseum byl za zlevněním pokles cen ropy na světových trzích v minulém týdnu. "Výraznějšího zlevnění jsme se však nedočkali kvůli oslabující koruně," dodal Čermák. Kvůli poklesu cen na burze v Rotterdamu odhaduje zlevnění pohonných hmot i v následujících dnech. Kvůli slabší koruně ale zlevnění podle Čermáka bude jen velmi mírné.   fsl mha  