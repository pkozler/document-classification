 Ve Zlínském kraji se do března začalo stavět méně bytů než loni  Zlín 11. května (ČTK) - Ve Zlínském kraji v prvním čtvrtletí letošního roku klesl počet zahájených bytů, meziročně o 30,9 procenta na 280. Ve srovnání s ostatními kraji jde o jeden z největších meziročních poklesů. Ve stejném období počet dokončených bytů v regionu vzrostl. Údaje zveřejnil Český statistický úřad (ČSÚ)).   V celé ČR se v prvním kvartálu roku začalo stavět 6719 bytů, což je o 7,1 procenta více než před rokem. Počet dokončených bytů se meziročně snížil o třetinu na 6111 jednotek. Podle údajů Českého statistického úřadu nabídkové ceny bytů v Česku v letošním prvním čtvrtletí klesly o 1,8 procenta. V Praze se snížily o 1,5 procenta, mimo hlavní město o 2,1 procenta.   Bytová výstavba se zpomalila s nástupem hospodářské krize. Řada developerských firem od svých zamýšlených projektů ustoupila. Dokončené investice se často stále nedaří prodat. To i přesto, že ceny bytů za poslední léta významně klesly.   Od ledna do března ve Zlínském kraji stavebníci zahájili tradičně nejvíce bytů v rodinných domech, a to 153, v bytových domech pak 66. Zbylou část představují byty v nástavbách, přístavbách a vestavbách. Podobně tomu bylo i při srovnání dokončených bytů, kdy jich stavbaři rovněž nejvíce dokončili v rodinných domech, a to 198, v bytových domech pak 20.   Snížil se i počet stavebních ohlášení a povolení v kraji, a to o 5,7 procenta na 1074. Orientační hodnota staveb, na které byla vydána stavební ohlášení a povolení, meziročně klesla o 33,2 procenta na 2,7 miliardy Kč.     Bytová výstavba ve Zlínském kraji v 1. čtvrtletí 2011:      Zahájené byty  Index 2011/2010 (v pct)  Dokončené byty  Index 2011/2010 (v pct)     Zlínský kraj  280  69,1  252  101,2     ČR  6719  107,1  6111  66,4     Zdroj: ČSÚ     slu hj  