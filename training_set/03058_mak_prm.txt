 Průmyslová výroba v Německu stoupla v květnu o 1,2 procenta  Berlín 7. července (ČTK) - Průmyslová výroba v Německu za květen stoupla ve srovnání s předchozím měsícem o 1,2 procenta, mnohem rychleji než čekali analytici. V dubnu naopak klesla o 0,8 procenta. K růstu přispěla zejména produkce kapitálového zboží. Vyplývá to z údajů, které dnes zveřejnilo německé ministerstvo hospodářství.   Analytici dotazovaní agenturou Reuters očekávali zvýšení výroby jen o 0,6 procenta. "Rychlost expanze by mohla v příštích měsících poněkud oslabit kvůli mírnějšímu růstu nových zakázek," uvedlo ministerstvo v prohlášení. Růstový trend však má zůstat zachován.   Produkce kapitálového zboží, indikátor investiční poptávky v širší ekonomice, stoupla o 2,5 procenta. Firmy se snažily navýšit svoji kapacitu a produktivitu. Produkce ve zpracovatelském sektoru stoupla o 1,2 procenta.   Středeční zpráva ukázala, že zakázky německých průmyslových podniků v květnu stouply ve srovnání s předchozím měsícem o 1,8 procenta. Tempo růstu sice zpomalilo z dubnových revidovaných 2,9 procenta, analytici však v průměru čekali naopak snížení objemu zakázek. Růst podpořila hlavně domácí poptávka, která vyrovnala i pokles zakázek ze zahraničí.   Německá ekonomika v prvním čtvrtletí zrychlila mezičtvrtletní tempo růstu díky silné domácí poptávce na 1,5 procenta z výkonu 0,4 procenta v posledních třech měsících loňského roku. V meziročním srovnání hrubý domácí produkt stoupl o 5,2 procenta, což byla nejrychlejší úroveň od znovusjednocení země v roce 1990.   irl vju  