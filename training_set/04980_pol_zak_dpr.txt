 Výbuch v autobusu zabil v Manile čtyři lidi a 14 zranil  --------------------    Ke zpravodajství: FOTO/aktuality   Aktualizovali jsme počet obětí, doplnili podrobnosti a upravili titulek.   --------------------    Manila 25. ledna (ČTK) - Čtyři lidé přišli o život a nejméně 14 dalších utrpělo zranění při výbuchu v autobuse ve filipínské metropoli Manile. Úřady jsou podle agentury AP přesvědčeny, že explodovala bomba.   Autobus se blížil ke stanici příměstského vlaku na předměstí Makati, když v jeho nitru nastal výbuch. Byl tak mocný, že mimo jiné vyrazil díru v podlaze i čelní sklo vozidla, ale také kus blízké betonové zdi táhnoucí se podél hlavní silnice.   Právě mohutnost exploze vedla starostu Junjuna Binaye k přesvědčení, že šlo o bombu. Podle šéfa manilské policie byla výbušnina umístěna pod sedadlem někde uprostřed vozidla a šlo o podomácku vyrobenou bombu, která byla pravděpodobně odpálena přes mobilní telefon.   Na místě byla mrtvá jedna z cestujících, podle policie zahynuli také tři muži. V nemocnici bylo ošetřeno nejméně 14 lidí.   Zatím není jisté, kolik lidí vlastně v autobuse bylo, někteří nicméně vyvázli bez úhony.   Policie ale na několik hodin zablokovala dopravu na silnici, takže každodenní dopravní chaos v Manile se ještě zhoršil.   Několik pumových atentátů zaměřených na autobusy zažila v uplynulých letech především jižní část souostroví, kde jsou činní islamističtí povstalci. Bombovými útoky a také únosy je známá rovněž Skupina Abu Sayyafa napojená na teroristickou síť Al-Káida.   Loni v listopadu několik zemí, mezi nimi USA, Velká Británie a Francie, vydaly varování pro své občany před cestou na Filipíny právě kvůli možným teroristickým útokům. Tehdy filipínská vláda označila tato varování za nepodložená.   hit mik  