 Španělsko a Itálie umístily státní dluhopisy, zaplatí ale víc  Doplnili jsme výsledek aukce italských dluhopisů v 8. až 10. odstavci, změnili jsme titulek, upravili jsme.   --------------------    Madrid/Milán/Londýn 13. ledna (ČTK) - Španělsko dnes obstálo v klíčové zkoušce a bez problémů umístilo státní dluhopisy v objemu tří miliard eur (více než 73 miliard Kč) se splatností pět let. Poptávka po dluhopisech více než dvakrát převýšila celkový nabízený objem, Madrid ale přesto zaplatí mnohem vyšší úrok než při minulé aukci loni v listopadu. Kurz eura nicméně zareagoval poměrně silným růstem. Dluhopisy prodávala rovněž Itálie a také je snadno umístila.   Průměrný úrok u španělské emise dosáhl 4,542 procenta, zatímco v listopadové aukci státních dluhopisů se stejnou dobou splatnosti to bylo 3,576 procenta. Na trhu se ale počítalo s výraznějším nárůstem, někteří analytici čekali, že se úrok zvýší až o 1,3 procentního bodu.   Příznivý výsledek by podle agentury Reuters mohl naznačovat, že na trhu se zvyšuje důvěra v kroky evropských vlád, které se snaží krizi kolem státních dluhů mírnit a chystají několik nových opatření. Významný vliv by ale mohly mít rovněž zprávy, že o Evropu a její společnou měnu mají čím dál větší zájem centrální banky v Asii.   Španělsko mělo v úmyslu prodat dluhopisy za dvě až tři miliardy eur. Vysoký zájem o nabízené papíry tak v podstatě kopíruje podobný výsledek ze středy, kdy první dluhopisy v letošním roce prodávalo Portugalsko. Aukce jeho dluhopisů je rovněž považována za úspěšnou. V případě Portugalska se průměrný úrok dokonce snížil, i když zůstává vysoko nad úrovní obvyklou pro tyto typy cenných papírů.   Portugalsko a možná i Španělsko jsou považovány za případné kandidáty na zahraniční finanční pomoc, jakou už loni přijalo Řecko a Irsko. Lisabon i Madrid ale tvrdí, že finanční pomoc nepotřebují a jsou schopny se i nadále financovat přes finanční trhy.   Španělsko má čtvrtou největší ekonomiku eurozóny. Vláda už přijala ozdravné kroky, aby snížila výdaje a zlepšila stav veřejných financí. Madrid se snaží přesvědčit investory, že země je schopna dostat se z problémů sama. Investoři se ale obávají vysokého objemu špatných úvěrů ve španělských spořitelnách a rovněž vysokých deficitů v autonomních regionech.   Euro na výsledek aukce státních dluhopisů zareagovalo nárůstem k dolaru o zhruba čtvrt procenta na 1,3170 USD. Dostalo se tak na denní maximum. S dalším větším růstem analytici zatím nepočítají, protože trh už započítal do kurzů většinu dobrých zpráv. Část ekonomů upozorňuje, že reakce trhů je i tak přehnaná, protože eurozóna své problémy zdaleka nevyřešila. Je proto podle nich možné očekávat další zvýšení napětí.   Vedle Španělska dnes prodávala dluhopisy také Itálie, která rovněž patří ke skupině vysoce zadlužených zemí z periferie eurozóny. Italské ministerstvo financí prodalo pětileté dluhopisy v objemu tří miliard eur a v průměru bude ze získaných peněz platit úrok 3,67 procenta. Když země loni v listopadu prodávala dluhopisy se stejnou splatností, úrok činil jen 3,24 procenta.   Itálie také prodala papíry se splatností 15 let, a to rovněž v objemu tří miliard eur. Průměrný úrok z těchto papírů vystoupil na 5,06 procenta, zatímco v listopadu činil 4,81 procenta. U obou emisí, které dnes Itálie prodávala, se sešly nabídky, které byly přibližně 40 procent nad nabízeným objemem.   Dnešní emisi italských dluhopisů v úterý předcházel prodej krátkodobých cenných papírů v objemu sedmi miliard eur a se splatností 12 měsíců. Úroky z nich byly také vyšší, pořád ale nedosahují takových hodnot jako u dluhopisů ostatních zemí na okraji eurozóny. Do této skupiny patří vedle Itálie také Portugalsko, Irsko, Řecko a Španělsko. Z toho právě Itálie je považována za relativně nejbezpečnější.   spr dvd  