 V letním šatníku by podle návrhářek neměla chybět černá a bílá  --------------------    Ke zpravodajství: FOTO/aktuality   --------------------    Jablonec nad Nisou 12. ledna (ČTK) - V letním šatníku by letod podle Beaty Rajské a Evy Janouškové z atelieru E.daniely neměla chybět nesmrtelná kombinace černé a bílé. Uplatnění ale najdou i světlé odstíny jako písková, kouřově šedá nebo pastelově růžová a také křiklavé neonové barvy. Obě návrhářky se dnes sešly v Jablonci nad Nisou na tradiční velké módní přehlídce, kterou odstartovalo Mezinárodní trienále Jablonec 2011 - Oděv a jeho doplněk.   Lednové módní přehlídky bižuterie mají v Jablonci dlouholetou tradici, ještě v hluboké totalitě je začal organizovat ÚBOK (Ústav bytové a oděvní kultury), později jejich organizaci převzal koncern Jablonecká bižuterie. Po jeho rozpadu začala přehlídky pořádat bižuterní společnost Jablonex. Předloni se ale přehlídka pod její záštitou uskutečnila naposledy. Pak se sklářský gigant rozpadl a organizaci převzal Svaz výrobců skla a bižuterie s jabloneckým Eurocentrem a místním Muzeem skla a bižuterie.   Letošní přehlídka se po roční přestávce znovu vrátila i k původnímu záměru - prezentovat módní trendy v oblékání a bižuterii pro novou sezonu. "Je to jedna z mála prezentací, která představuje český design jako celek," řekla ČTK Rajská, která dlouhá léta spolupracovala na přípravě přehlídek s Jablonexem a ani jeho rozpad její spolupráci s jabloneckými výrobci neukončil. "Používám českou bižuterii na svých modelech, i když v posledních dvou kolekcích jí bylo méně," uvedla návrhářka. Skleněné koule z Jablonce nechyběly ani při otevření jejího nového butiku v Praze.   Bižuterní průmysl je v posledních letech poznamenán levnou masovou produkcí z Asie, které jablonečtí výrobci nemohou konkurovat. Tradiční přehlídka je akcí, která má pomoci českou módu i kvalitní bižuterii propagovat. Má také ukázat, že ani rozpad Jablonexu, neznamená konec české bižuterní výroby.   Letos se na molo nevrátily jen modely Beaty Rajské nebo atelieru E.daniely, ale také dalších renomovaných návrhářek jako jsou Taťána Kovaříková, Nina Provaan Smetanová nebo Miroslava Vrzalová. Diváci také mohli nahlédnout do budoucnosti, jak ji vidí budoucí designéři, dnes ještě studenti středních a vysokých uměleckých škol.   Leona Vacková jnd  