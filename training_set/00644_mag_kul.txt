 Kapela Jethro Tull vystoupí na Helfštýně, lístky jsou vyprodány  --------------------    Ke zpravodajství: FOTO ve Fotobance  ID foto: P200912140826401, P200908300515701   --------------------    Přerov 9. ledna (ČTK) - V hudební kulisy se v polovině roku změní hradby středověkého hradu Helfštýna na Přerovsku. Za jeho brány 2. června zamíří britská rocková kapela Jethro Tull. V kraji půjde o jednu z největších hudebních událostí - koncert si zde bude moci poslechnout 1300 návštěvníků. Lístky byly přitom za 19 dnů vyprodány, řekl dnes ČTK promotér koncertu Pavel Malúš.   "Čekali jsme, že se lístky tak rychle vyprodají. Helfštýn má výbornou atmosféru a tato muzika se sem hodí," uvedl Malúš. Uvedl, že při přípravě koncertu museli pořadatelé návštěvnost omezit tak, aby se lidé v prostorách hradu cítili dobře. Zájem hudebních fanoušků přitom hodně převyšoval nabídku lístků. "Budeme zde muset vybudovat nové pódium, přichystat výkonnou aparaturu, světla a hlavně zajistit, aby nedošlo k výpadkům elektřiny. Nutná jsou vysoká bezpečnostní opatření," doplnil Malúš, který zároveň s nápadem, aby na hrad zavítala skupina tohoto formátu, sám přišel. Hrad zná už od dětství, které trávil v nedalekých Hranicích.   Kastelán Helfštýna Jan Lauro považuje vystoupení za velkou prestiž. "Znamená to pro nás stejně jako pro celé Lipensko a celý Olomoucký kraj největší hudební akci v širém okolí, na kterou se moc těšíme. Jde o legendární kapelu a pro nás je to neuvěřitelná forma reklamy," řekl dnes ČTK kastelán.   Koncert se koná na největším, druhém nádvoří. Pro skupinu bude zřízeno kryté pódium o rozměrech přibližně 12 krát 20 metrů. Počet návštěvníků, kteří na koncert zamíří, by pracovníky správy hradu zaskočit neměl. Na podobné velké akce jsou zde zvyklí, například na každoroční mezinárodní setkání kovářů s názvem Hefaiston zamíří o jednom srpnovém víkendu i 10.000 lidí. Kapela tak známého jména tu ale zatím nevystupovala.   Kapela pojmenovaná podle anglického zemědělského reformátora z raného novověku vznikla v roce 1967. Jethro Tull za svou kariéru prodali přes 60 milionů alb a mají na svém kontě více než 60 zlatých a platinových desek.   Den po helfštýnském koncertu zahrají Jethro Tull ještě v Kongresovém centru v Praze.   Alena Petrželová dr    