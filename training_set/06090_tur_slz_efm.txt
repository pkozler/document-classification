 Týden.cz: Tržby McDonald's v Česku loni mírně klesly  Praha 27. ledna (ČTK) - Řetězec provozoven rychlého občerstvení McDonald's loni ve svých 85 provozovnách v Česku utržil 3,8 miliardy korun, což je oproti předchozímu roku mírný pokles. Předloni McDonald's v tuzemsku utržil 3,87 miliardy korun. Informuje o tom server Týden.cz. V letošním roce firma očekává nárůst tržeb o pět procent.   Podle generálního ředitele společnosti pro Českou a Slovenskou republiku Radka Janalíka se na výši tržeb podepsala trvající recese v segmentu pohostinství, ale zároveň i uzavření a rekonstrukce dvou klíčových provozoven v Praze na Václavském náměstí.   "Loňský rok byl pro McDonald's významný zejména z hlediska investic. Otevřeli jsme čtyři nové restaurace, díky kterým jsme vytvořili 240 nových pracovních míst. Rekonstrukcí prošlo devět provozoven. Usilovali jsem o další rozšíření konceptu McCafé," řekl serveru Janalík. Podle něho celková výše investic v loňském roce činila 309 milionů korun.   Podle Janalíka zůstává prioritou pro McDonald's i v letošním roce další rozvoj provozoven McCafé a rekonstrukce nynějších restaurací. "Předpokládáme otevření dvou až tří nových provozoven a rekonstrukci 10 až 15 restaurací," uvedl.   sos vju  