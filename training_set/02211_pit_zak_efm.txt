 Sony chce opět spustit herní síť PlayStation Network tento měsíc  Tokio 10. května (ČTK) - Sony chce obnovit plný provoz své herní sítě PlayStation Network do konce května. Musela ji pozastavit minulý měsíc po hackerském útoku a úniku osobních dat. V dnešní zprávě firma potvrdila, že při útoku byla minulý měsíc ukradena data z 24,5 milionu uživatelských účtů.   Mluvčí Sony Computer Entertainment dodal, že mohla být ukradena data včetně údajů z kreditních karet z dalších 77 milionů PlayStation účtů. Podotkl také, že Sony nemá žádné informace o tom, že by kradená data někdo nelegálně využil. Firma dále hackerský útok prošetřuje.   Sony shodila herní síť, která celosvětově propojuje hráče k vzájemné hře, 20. dubna, když bezpečnostní problém objevila. Sklidila ale kritiku za to, že tajila napadení sítě do 26. dubna. Nezvyklé aktivity na síti přitom zkoumala již týden předtím.   Za nedostatečnou ochranu osobních dat a špatné informování hráčů o situaci již podali žalobu na Sony právníci v USA. Žalující strana navrhuje, aby se případ řešil jako hromadná žaloba. Mluvčí firmy se k tomu odmítl vyjádřit, napsala agentura AP.   Sony dnes dostala varování kvůli tomuto případu také z Bruselu od komisařky Viviane Redingové, podle níž podnik nebere tento problém vážně. Evropská komise se ho nicméně chystá donutit k větší ochraně dat zpřísněním pravidel pro zacházení s osobními údaji. Varování se týkalo také americké firmy Apple.   pok jw  