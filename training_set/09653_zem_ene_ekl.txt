 Hlubočky rozšíří kanalizaci, investice si vyžádá přes 50 mil. Kč  Hlubočky (Olomoucko) 14. ledna (ČTK) - V Hlubočkách na Olomoucku se letos rozšíří díky investici místní radnice počet lidí napojených na kanalizaci. Čtvrtá etapa výstavby nových kanalizačních rozvodů si vyžádá podle odhadů vedení obce více než 50 milionů korun, většinu nákladů uhradí státní dotace. Stavba kanalizace bude největší investicí Hluboček v letošním roce, řekl ČTK starosta Ivo Černík.   Novou kanalizaci obec nechá vybudovat v místní části Dukla, jejíž obyvatelé dosud nejsou na rozvody napojení. "Lidé z této lokality zatím vypouštějí odpadní vody do žump a septiků, které jsou již přežité. K investici nás jednak nutí příslušné normy, především ale chceme, aby kanalizaci mohli využívat všichni obyvatelé obce," uvedl starosta.   Doplnil, že se díky projektu napojí na téměř tři kilometry nového kanalizačního potrubí 240 obyvatel Hluboček. Obec se do investice pustí v dubnu, hotová by měla být na konci roku. Kromě obce se bude na nákladech projektu podílet Státní fond životního prostředí, ze kterého Hlubočky získají dotaci.   orv sap  