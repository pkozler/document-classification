 Výbor chce, aby mu John představil kandidáta na šéfa policie  Praha 19. ledna (ČTK) - Sněmovní branný a bezpečnostní výbor dnes požádal ministra vnitra Radka Johna (VV), aby jeho členům představil vybraného kandidáta na nového policejního prezidenta. Poslanci ODS původně avizovali, že výbor by se měl zabývat výběrovým řízením. Nakonec od toho ustoupili se zdůvodněním, aby se záležitost nepolitizovala. Občanští demokraté soudí, že dosud neuzavřený konkurz není v souladu se služebním zákonem. Vnitro s kritikou nesouhlasí.   "V tuto chvíli nechceme téma politizovat, nechceme, aby se z toho stal bod jednání," řekl na zasedání místopředseda výboru Jan Vidím (ODS). Zopakoval, že poslanci ODS pokládají proceduru výběru za "vadnou a nesprávnou", ačkoli se úterním krokem podle Vidíma možná do souladu se zákonem vrací. V úterý komise posuzovala náměstka policejního prezidenta Ivana Bílka a Johnova náměstka Viktora Čecha, nikdo z nich neuspěl.   Dnes komise projednává další tři kandidáty. Jsou jimi šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek.   Věci veřejné se ústy místopředsedy výboru Viktora Paggia (VV) proti výtkám ODS ohradily. Konkurz je podle něho zcela zákonný. John se dnešního zasedání neúčastnil kvůli zasedání vlády, odpoledne odjíždí na služební cestu do zahraničí.   Se způsobem výběru policejního prezidenta nejsou spokojeni ani sociální demokraté. "Věc zpolitizovaná je," uvedl Richard Dolejš (ČSSD). Poukázal například na to, že nezná důvody, proč na tuto funkci rezignoval Oldřich Martinů.   Členové výboru se v podstatě jednomyslně shodli na žádosti, aby John přivedl vybraného kandidáta na některé z budoucích jednání výboru, ač ze zákona takovou povinnost nemá. Pro usnesení hlasovali přítomní poslanci ODS, VV, ČSSD a KSČM, členové výboru za TOP 09 se hlasování zdrželi.   K představení policejního prezidenta by bylo z největší pravděpodobností svoláno mimořádné zasedání výboru. Někteří členové výboru by se spokojili i s tím, že by John představil výboru nového šéfa policie až po jeho uvedení do funkce.   mbc rot  