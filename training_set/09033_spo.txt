 Osmnáctiletá Ruska Kučinová skočila na Beskydské laťce výkon roku  Doplnili jsme další hlasy od 4. odstavce   --------------------    Třinec 26. ledna (ČTK) - Nečekanou vítězkou výškařského mítinku Beskydská laťka v Třinci se stala osmnáctiletá vycházející ruská hvězda Maria Kučinová, která skokem 197 centimetrů vytvořila nejlepší výkon roku. Jen s druhým místem se musela spokojit úřadující vicemistryně Evropy Emma Greenová ze Švédska, o třetí místo se podělila Oldřiška Marešová.   Závod nakonec kvůli zranění vynechala nejlepší česká výškařka Iva Straková, ale i bez ní všem renomovanějším soupeřkám vypálila v nabité třinecké hale rybník zdaleka nejmladší účastnice mítinku Kučinová.   Vítězka loňských olympijských her mládeže v Singapuru setřásla stříbrnou medailistku z evropského šampionátu Greenovou už na výšce 190 centimetrů. Sama překonala vlastní maximum, juniorský halový světový rekord i nejlepší seniorský výkon dosavadní sezony, který vylepšila hned o šest centimetrů. O další výšku, případně rekord Beskydské laťky v hodnotě 201 cm, už se Kučinová nepokoušela.   "Nic podobného jsem vůbec nečekala. Je to úžasné. Do Třince jsem jela spíše na zkušenou," řekla novinářům Kučinová. "Jsem ráda, že se mi povedlo zlepšit výkon. Z tohoto pohledu je to pro mě cennější než zlatá medaile z olympiády mládeže. Na Třinec nikdy nezapomenu, protože jsem si tady vytvořila osobní rekord," dodala rodačka z Volgogradu, jež si dnes své osobní maximum vylepšila o plných sedm centimetrů.   Poslední skok absolvovala v úplném tichu. Poručila si před ním vypnout reprodukovanou hudbu. "Z Volgogradu jsem zvyklá skákat za absolutního ticha. Tak jsem to zkusila a povedlo se," vysvětlila Kučinová.   Greenová může překvapivou prohru ruskému teenagerovi vrátit v sobotu v Hustopečích, kde Moravská výškařská tour vyvrcholí.   lrm gi  