 Emise firem v EU loni stouply o tři procenta, rostly i v Česku  Brusel 17. května (zpravodaj ČTK) - Emise skleníkových plynů z průmyslu, který je zařazen do unijního systému obchodování s emisními povolenkami (ETS), loni stouply o tři procenta. Ukázala to dnešní konečná data Evropské komise. Emise vzrostly i v České republice. Většina zemí včetně ČR ale loni vyčerpala méně povolenek, než jim bylo pro tento rok přiděleno.   V systému ETS je zahrnuto zhruba 12.000 podniků z Evropské unie a také Norska a Lichtenštejnska. V ČR je to 422 firem. Jedna emisní povolenka představuje tunu oxidu uhličitého (CO2), kterou je možné vypustit do ovzduší.   "Potvrzené emise skleníkových plynů z těchto instalací dosáhly loni ekvivalentu 1,932 miliardy tun CO2, tedy o tři procenta více, než kolik činí úroveň roku 2009," uvedla komise v prohlášení.   Podle ní je nárůst v souladu s očekáváním i trhu a analytiků. Růst se čekal i kvůli tomu, že v roce 2009 experti zaznamenali pokles emisí o 11,6 procenta, na čemž se podílela vrcholící hospodářská krize.   ČR měla na loňský rok vyčleněno přes 86 milionů povolenek, avšak potvrzené emise odpovídají necelým 76 milionům. V roce 2009 bylo pro Česko vyčleněno téměř 86 milionů povolenek a emise pak byly necelých 74 milionů tun.   ETS je jedním z nástrojů v boji proti klimatickým změnám. Do roku 2012 by v jeho rámci většinu povolenek opravňujících k vypouštění skleníkových plynů měly na základě kvót podniky dostávat zdarma. Když je nevyužijí, mohou je prodat, pokud jim nestačí, mohou si dokoupit další. Poté by si ale firmy měly povolenky nakupovat, budou ovšem platit různá přechodná období či pomalejší náběh zpoplatnění v závislosti na tom, pro jaký sektor ekonomiky povolenky budou.   pkt dvd  