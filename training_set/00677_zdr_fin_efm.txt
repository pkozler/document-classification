 Vizitka projektu elektronických zdravotních knížek (IZIP)  --------------------    Ke zpravodajství: FOTO/aktuality; VIDEO; AUDIO   --------------------    Praha 31. ledna (ČTK) - Základní údaje k projektu elektronických zdravotních knížek (IZIP):     Účel projektu:   Systém elektronických zdravotních knížek společnosti IZIP umožňuje sdílet informace o léčení pacientů mezi lékaři. Projekt má usnadnit i komunikaci pacienta s lékařem. Projekt podporuje Všeobecná zdravotní pojišťovna (VZP) a knížku si mohou zřídit zdarma jen její pojištěnci.     Vznik:   Firmu IZIP, která projekt elektronických zdravotních knížek zajišťuje, založili v roce 2001 tehdejší poslanci ODS Milan Cabrnoch a Miroslav Ouzký spolu s lékařem Pavlem Hronkem. Původně šlo o společnost s ručením omezeným, v roce 2006 byla firma přeměněna na akciovou společnost.   Zkušební provoz začal v roce 2002, až v listopadu 2004 se ale systém dostal do běžného provozu. Samotné vytvoření systému stálo zhruba 300 milionů korun. Za deset let samotná VZP vydala za IZIP přes miliardu korun, měsíční paušál firmě je 20 milionů korun. VZP vlastní od loňska ve společnosti IZIP pět procent akcií. Dnes VZP oznámila, že začne jednat o koupi většinového podílu.     Elektronická zdravotní knížka (EZK):   EZK je jakousi internetovou kartou pacienta. Obsahuje přehledy vykázané péče, uhrazených regulačních poplatků, doplatků za léky. Umožňuje kontrolovat historii pojištění a plateb pojistného. Pacient tak má přehled, kolik péče o jeho zdraví stojí, a může kontrolovat, jaké úkony si na něho lékař vykázal. EZK slouží také jako zdravotní průkaz v zahraničí. EZK rovněž upozorňuje lékaře i pacienta (formou SMS či e-mailu) na preventivní prohlídky i k očkování.     Účastníci projektu:   V systému je v současnosti registrováno 2,4 milionu lidí. Podle údajů v tisku z loňského prosince je v systému zároveň zaregistrováno téměř 40 procent zdravotníků. Podle údajů ze září byla do projektu EZK zapojena třetina lékařů, na 7000 zdravotnických zařízení a polovina ze zhruba 200 nemocnic. Se systémem pracuje také asi polovina ze 3000 lékáren. Loni v prosinci ale MfD napsala, že řada zejména ambulantních lékařů (byť zapojených do systému) knížku prakticky nevyužívá.     Ostatní:   - Projekt dlouhodobě sklízí kritiku z různých stran. Jejím terčem je hlavně jeho cena a financování. Podle kritiků je projekt nefunkční, protože lékaři do elektronických knížek nezapisují a údaje v něm nečtou. Na druhou stranu projekt v minulosti dostal i několik mezinárodních ocenění.   - K nejhlasitějším kritikům projektu patří dlouhodobě bývalý ministr zdravotnictví a nynější středočeský hejtman David Rath. Podle něj byl projekt drahý a pro VZP nevýhodný.   - Letos v lednu s kritikou přišli i poslanci vládní strany Věci veřejné (VV), požadovali zastavení tohoto podle nich "pochybného projektu".   - Také podle Svazu pacientů by VZP měla přestat elektronické knížky IZIP platit.   - Deník Mladá fronta Dnes loni v prosinci upozornil, že si devět zaměstnanců firmy IZIP v roce 2009 rozdělilo odměny ve výši 59 milionů korun. Každý si průměrně vydělal 546.000 korun hrubého měsíčně, přestože údajně projekt nefunguje, jak by měl. VZP si poté vyžádala od IZIP vysvětlení nákladů.   - Nejvyšší kontrolní úřad vytkl Všeobecné zdravotní pojišťovně, že úhradu činností spojených se zavedením a provozem osobního účtu pojištěnce v rámci elektronických zdravotních knížek IZIP hradila z jiné části výdajů, než je správné. Jednalo se zhruba o 100 milionů korun.   dap pvl mkv  