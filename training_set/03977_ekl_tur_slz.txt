 Lidé se letos mohou na Šumavě vydat i na vrchol Polomu  Vimperk (Prachaticko) 26. května (ČTK) - Správa Národního parku Šumava spustí 1. června v 09:00 internetový registrační systém vycházek s průvodci za divočinou. V nabídce je 829 míst pro fyzicky zdatné turisty. Za neobyčejný zážitek zaplatí maximálně 380 korun. Letošní nabídka je bohatší nejen počtem výletů, ale také novou trasou na Polom, řekla dnes ČTK mluvčí parku Jana Zvettlerová.   "Letošní novinku je trasa ze Železné Rudy, která návštěvníky zavede až na vrchol Polomu. Cesta vede stoupáním po hraničním hřebeni z oblasti květnatých bučin, až po horskou smrčinu, která byla nedávno smetena orkánem Kyrill," upřesnil vedoucí oddělení vztahů s veřejností Josef Štemberk. Turisté si mohou vybírat z celkem osmi různých tras, vedoucích do šesti oblastí. Od června do října je stanoveno 71 termínů. Výletů se mohou zúčastnit osmi až patnáctičlenné skupiny.   Na jihu Šumavy si mohou návštěvníci například zvolit mezi poznáním horských smrčin na hřebenech Trojmezné hory a Smrčiny a vycházkou za šumavskou flórou ve Vltavském luhu. V centrální Šumavě se pak nachází asi největší lákadlo ze všech vycházek - a těmi jsou slatě s ukázkou jedinečného života flory a fauny. V nabídce je i návštěva Modravských plání s výchozím bodem v Modravě. Unikátní kaňon Křemelné mohou turisté navštívit po zcela nové trase, která je určena zdatnějším zájemcům. Vychází se na ni z Mechova u Srní.   Na výlety bude turisty provázet celkem deset místních průvodců, kteří jsou proškoleni a sdruženi s dalšími šumavskými průvodci ve spolku Šumavská krajina bez hranic. "Většina výprav za poznáním, na které se vyráží za každého počasí, je fyzicky značně náročná, protože za pravou přírodou se jde hlavně necestou, tedy přímo neprostupným lesem, řezavou trávou a bodlavými houštinami," upozornil Štemberk.   Zájemci o vycházky s průvodci divočinou si mohou místo rezervovat prostřednictvím registračního systému, který je zveřejněný na internetových stránkách Správy NP a CHKO Šumava. Poplatek za průvodce zájemci hradí předem. Jeho výše se odvíjí od délky a náročnosti trasy - čím náročnější, tím dražší, ale také od velikosti skupiny a částečně i zájmu veřejnosti. Částky za celodenní výlet se pohybují od 180 do 380 korun.   V loňském roce se uskutečnilo 58 vycházek, kterých se zúčastnilo 669 osob, a to znamenalo stoprocentní obsazenost všech termínů. "Svědčí to o touze lidí poznávat Šumavu a její mnohá místa se zachovalou přírodu, chráněnou v Národním parku Šumava," konstatoval Štemberk.   mi jpt  