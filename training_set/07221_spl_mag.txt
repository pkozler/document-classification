 Ve Velké nad Veličkou volili krále slovácké klobásy  --------------------    Ke zpravodajství: ilustrační FOTO ve Fotobance  ID foto:  F201011290168401 ,  F201011290168201    --------------------    Velká nad Veličkou (Hodonínsko) 7. května (ČTK) - Králem mezi výrobci slováckých klobásek je amatér Petr Navrátil z Žeravic na Hodonínsku. Vyhrál už potřetí. Ve Velké nad Veličkou o prestižní titul bojovalo devět desítek účastníků ze tří zemí. ČTK to řekl jeden z organizátorů soutěže Antonín Vrba.   "Opět se ukázalo, že i amatéři jsou šikovní, což je cílem naší soutěže. Chceme je zviditelňovat. Na trhu to mají oproti velkým firmám těžké," uvedl Vrba. Letos domácí výrobci ve Velké nad Veličkou na Hodonínsku soupeřili s hojnou slovenskou konkurencí a také se zástupci Maďarska - země uzeninami vyhlášené.   Akce se uskutečnila už posedmé. Vrba ji chce příští rok zapsat mezi rekordní. Obdobné setkání řezníků a uzenářů podle něj v ČR není.   Akce se stává postupně tradicí a konkuruje mnohem zavedenějším koštům vína, slivovice nebo zelí. K dobrému vínu a slivovici totiž podle znalců patří i dobrá klobása, a proto uzenáři založili tradici volby "Krála slováckéj klobásky". Loni vyhrál Masokombinát Krásno s čabajkovou klobásou.     Správná klobáska se podle znalců musí vyznačovat harmonií chuti masa a koření. Nesmí v ní chybět pepř, kmín a česnek, přidává se i paprika. Další přísady a jejich vzájemný poměr si většina mistrů uzenářského řemesla nechává pro sebe jako ceněné výrobní tajemství.   Filip Vrána kš  