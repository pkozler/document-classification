 V USA začnou kmenovými buňkami léčit nemoc způsobující oslepnutí  Washington 3. ledna (ČTK) - Americká zdravotnická firma Advanced Cell Technology začne s pomocí embryonálních kmenových buněk pokusně léčit onemocnění sítnice, které způsobuje ve vyšším věku oslepnutí. Je to třetí případ, kdy americký Úřad pro potraviny a léky (FDA) povolil užití zárodečných kmenových buněk k experimentální terapii, napsala dnes agentura Reuters.   Zdravotníci se pokusí použít embryonální kmenové buňky k léčbě degenerativního onemocnění sítnice označovaného AMD. Tato nemoc, která postihuje lidi starší 55 let, způsobuje nejprve rozostřené vidění a v pozdějším stadiu i ztrátu centrálního zraku, kdy postiženému člověku zůstává pouze periferní vidění. Současná medicína umožňuje postup onemocnění zpomalit, ale nedokáže člověka s AMD vyléčit.   "AMD je hlavní příčinou oslepnutí lidí starších 55 let," řekl Robert Lanza z Advanced Cell Technology. Podle něj bude kvůli stárnutí populace v příštích 20 letech lidí s AMD přibývat.   Léčba AMD je třetí pokusnou terapií s využitím embryonálních kmenových buněk, kterou FDA povolil. V říjnu jimi začali lékaři experimentálně léčit člověka po poranění míchy s cílem obnovit přerušená nervová spojení. V listopadu byly kmenové buňky použity pro pokusnou léčbu slepnutí, které postihuje děti.   Léčba pomocí embryonálních kmenových buněk je však ve Spojených státech kontroverzní. K terapii se totiž používají buňky z několik dní starých embryí, jež vznikla při umělém oplodnění a nebyla vložena do dělohy. Kritici užívání embryonálních kmenových buněk tvrdí, že jsou při terapii zabíjena lidská embrya.   Bývalá vláda prezidenta George Bushe zakázala kvůli etickým ohledům používat na jejich výzkum federální fondy. Současný kabinet Baracka Obamy ale zákaz zrušil.   Kmenové buňky jsou buňky, které mají schopnost množit se a proměnit se v jakýkoli specializovaný typ buněk libovolného orgánu. Vědci mohou kmenové buňky "naprogramovat" tak, aby z nich vypěstovali typ buněk, který je zapotřebí.   str hej  