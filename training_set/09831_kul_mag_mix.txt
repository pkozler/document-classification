 Zpěvačka a příležitostná herečka Keysová oslaví třicetiny  --------------------    Ke zpravodajství: FOTO ve Fotobance  ID foto: P200910070716701   --------------------    New York/Praha 24. prosince (ČTK) - Třicetiny oslaví 25. ledna americká zpěvačka a klavíristka Alicia Keysová. Vícenásobná laureátka ceny Grammy v kategorii rhythm&amp;blues, která se loni v červnu provdala za rappera Swizze Beatze a v říjnu porodila syna, patří již několik let ke stálicím amerických a evropských hitparád.   Keysová se narodila jako Alicia Augellová-Cooková 25. ledna 1981 v New Yorku jamajskému otci a matce irsko-italského původu. Již jako čtyřletá si zahrála malou roli v jednom díle seriálu Cosby Show. V sedmi letech začala hrát na klavír a ve čtrnácti letech složila svou první píseň Butterflyz, kterou později nahrála na své debutové album.   Po ukončení umělecké střední školy na newyorském Manhattanu krátce spolupracovala s firmou Columbia Records. Později se stal jejím manažerem Clive Davis, který v roce 2000 založil společnost J Records, u níž se Keysová stala první zpěvačkou. V roce 2001 vydala své první album Songs In A Minor. Doposud vydala čtyři studiová a jedno živé album, to zatím poslední The Element of Freedom v roce 2009. Keysová, která působí též jako skladatelka, producentka a spisovatelka, je držitelkou desítek hudebních cen, mimo jiné získala dvanáctkrát Grammy a několik cen Billboard Music Award a American Music Award.   Keysová se také několikrát objevila ve filmu, například v romantické komedii Holka na hlídání či akčním thrilleru Sejmi eso. Spolu s Jackem Whitem nazpívala ústřední píseň zatím posledního filmu ze série Jamese Bonda Quantum of Solace z roku 2008. Vedle hudby, v níž spojuje soul s prvky hiphopu, se také aktivně věnuje dobročinnosti. V říjnu 2008 koncertovala v pražské Tesla Areně.   sat ped  