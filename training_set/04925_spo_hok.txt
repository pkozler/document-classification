 Reichlovým nástupcem u hokejistů Litvínova se stal trenér Kýhos  Zprávu jsme celkově aktualizovali.   --------------------    Litvínov 23. ledna (ČTK) - Novým trenérem hokejistů Litvínova se stal Vladimír Kýhos. Nahradil Roberta Reichla, jenž v sobotu rezignoval. Čtyřiapadesátiletý Kýhos, který dosud působil v prvoligovém Táboře, uzavřel smlouvu do konce sezony s opcí na příští ročník. Jeho asistentem zůstává Jiří Kučera. Jedenácté mužstvo extraligy převzal Kýhos před dnešním tréninkem a večer dovedl tým v utkání 44. kola k důležité výhře 1:0 nad Plzní.   "Tento zápas byl pro nás velmi důležitý. Pro nás jsou teď vlastně všechny klíčové a jsou pro nás jako play off. Dneska se to potvrdilo, zápas měl švih, nasazení a tvrdost. Všechno, co k hokeji patří," řekl po utkání Kýhos. Byl rád, že se mužstvo po čtyřech porážkách zvedlo. "Změnili jsme taktiku oproti předchozím zápasům, kdy hrál Litvínov opatrněji a defenzivněji. My jsme chtěli hrát agresivně, mužstvo je dobře fyzicky připravené a máme dobré bruslaře, tak proč toho nevyužít? Jsem rád, že tato taktika byla správná."   Jeho předchůdce Reichel, který se stal hlavním koučem po skončení bohaté hráčské kariéry po uplynulé sezoně, skončil na lavičce v sobotu po mimořádném jednání představenstva klubu. V sobotu vedl trénink Kučera. Litvínov po čtyřech porážkách za sebou vypadl z desítky pro play off a ztrácel před dneškem čtyři body na devátou Plzeň i desáté Brno.   Kýhos se po nabídce od mateřského Litvínova dohodl na uvolnění v Táboře, kde se v sobotu rozloučil se čtrnáctým týmem druhé nejvyšší soutěže výhrou 4:2 nad Pískem. Do Litvínova se vrací po devíti letech, tým vedl v sezoně 2001/02 a v lednu byl odvolán. Už předtím v letech 1995 až 1997 působil v Litvínově nejdříve spolu s Jaroslavem Hüblem a pak s Josefem Beránkem. "Zazvonil mi telefon a jsem tady. Pro mě je čest trénovat Litvínov. Hrál jsem tady celý život hokej, jsem rád, že tato nabídka přišla. Neváhal jsem ani vteřinu a přijal jsem ji," prohlásil Kýhos.   Stříbrný medailista z olympijských her v Sarajevu v roce 1984, který jako centr odehrál za Litvínov 348 zápasů a připsal si 284 kanadských bodů, trénoval dlouho v Chomutově. Pak působil také v Brně, ale v Kometě po odkoupení licence na extraligu od Znojma vydržel v minulé sezoně nejvyšší soutěže jen čtyři kola. Po propuštění zamířil do slovenské extraligy do Dukly Trenčín, Tábor převzal v květnu minulého roku.   A Litvínov chce impulzivní trenér dotáhnout do play off. Do desítky se může vrátit už v úterý, pokud uspěje v dohrávce na ledě Sparty. "Budeme chtít hrát na Spartě stejně jako dneska. Nebudeme čekat, s čím přijde soupeř. Dneska prohrála Sparta s lídrem soutěže, měla to těžké a určitě nebude chtít prohrát i s námi. Ale máme to ve svých rukách, nikdo nám v naší situaci nepomůže," dodal Kýhos.   Litvínov je pátým klubem extraligy, v kterém v této sezoně došlo ke změně na trenérském postu. Na konci října skončil v pražské Spartě Miloš Holaň, který následně převzal Mladou Boleslav místo Jana Tlačila. Holaňovo místo ve Spartě zaujal Miloslav Hořava. Na začátku listopadu rezignoval v Kladně Otakar Vejvoda starší a tým převzal Petr Tatíček. Naposledy na začátku ledna odstoupil v Brně Vladimír Jeřábek a Kometu vede jeho dosavadní asistent Ladislav Lubina.   jip ura gi  