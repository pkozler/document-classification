 Klaus se na novoročním obědě setká se Štěchem a Němcovou  --------------------    Ke zpravodajství: FOTO/aktuality   --------------------    Praha 4. ledna (ČTK) - Prezident Václav Klaus se dnes u novoročního oběda setká s předsedou Senátu Milanem Štěchem (ČSSD) a předsedkyní sněmovny Miroslavou Němcovou (ODS). S nejvyššími představiteli parlamentu prezident poobědvá na Pražském hradě.   Sérii tradičních novoročních obědů s vrcholnými politiky zahájil Klaus už v pondělí, když prezidentský pár přijal na zámku v Lánech premiéra Petra Nečase s manželkou Radkou. Klaus po setkání zopakoval podporu reformních plánů Nečasova kabinetu.   Dobrý vztah má prezident i s Němcovou, která po loňských sněmovních volbách usedla do křesla předsedkyně sněmovny. Klaus v září sněmovnu po sedmi letech navštívil a chválil nové poměry v dolní komoře. S Němcovou by dnes mohl hovořit o další návštěvě parlamentu, protože už dříve avizoval, že by tam nyní chtěl chodit pravidelněji.   Hůře bude prezident hledat společnou řeč s novým předsedou Senátu Štěchem. Bývalého odborového předáka vynesl do křesla předsedy horní komory úspěch sociálních demokratů v podzimních senátních volbách.   Štěch v médiích avizoval, že se na novoroční schůzce s Klausem bude zajímat i o obsah prosincové dohody vládních stran z Hradu. Klaus po obědě s Nečasem prohlásil, že koaliční lídři neuzavřely žádnou "tajuplnou dohodu", která by například zvyšovala jeho vliv na zahraniční politiku. Média kritizoval za to, že údajně nesmyslně spekulují o obsahu dohody, kterou vládní politici i on sám odmítli zveřejnit.   Klaus obvykle novoroční obědy s politiky využívá k debatám o klíčových politických tématech a plánech pro nadcházející rok. S parlamentními špičkami se po Novém roce také obvykle domlouvá na koordinaci zahraničních cest a aktivit v diplomacii.   ner mkv  