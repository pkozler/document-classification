 Pražské nemocnice: Pokud lékaři stáhnou výpovědi, vezmeme je zpět  Zprávu jsme rozšířili o informace z FN Královské Vinohrady v 6., 9. a 11. odstavci.   --------------------    Praha 31. ledna (ČTK) - Většina pražských nemocnic se chystá přijmout zpět lékaře, kteří se rozhodnou stáhnout výpovědi. Vyplývá to z ankety ČTK. Ve Fakultní nemocnici na Bulovce mohou zůstat všichni lékaři, kteří výpověď odvolají do 11. února, ve Všeobecné fakultní nemocnici mají na rozmyšlení do konce února. Záruky návratu doktorům nechce dát ředitel Fakultní nemocnice Motol Miloslav Ludvík, který již jedná o jejich nástupcích.   V Praze dalo výpověď asi 550 lékařů, což je více než deset procent nemocničních doktorů. Pokud je nestáhnou, v nemocnicích skončí na konci února. V Praze je 28 nemocnic, včetně malých soukromých. Praha zajišťuje v některých oborech péči pro celou republiku.   Z ředitelů velkých pražských nemocnic je k odcházejícím lékařům nejméně benevolentní šéf Motola Ludvík. Není podle něj možné vzít zpět všechny lékaře, na jejich místa má již prý vedení nemocnice rozjednané nové uchazeče. Část z odcházejících si již našla nová místa, uvedl. V Motole, který zaměstnává více než 1080 lékařů, vypovědělo smlouvy pouze něco přes 20 lékařů.   Naopak na Bulovce podalo výpověď přes 180 doktorů. Podle mluvčího Bulovky Jakuba Hofmanna vedení nemocnice umožní návrat všem lékařům, kteří výpověď stáhnou do 11. února. "Nechceme na lékaře vyvíjet žádný tlak, proto jsme zvolili tak benevolentní termín," uvedl Hofmann. Po tomto datu již Bulovka podle něj začne nabírat nové lékaře, kteří se již hlásí.   Ve Všeobecné fakultní nemocnici mají lékaři podle ředitelky Dany Juráskové na zrušení výpovědi ještě celý měsíc. Mluvčí Thomayerovy nemocnice Martina Štanclová ČTK řekla, že přijímání lékařů zpět bude záležet na primářích jednotlivých oddělení a každý případ bude individuálně posuzován. "S největší pravděpodobností budou lékaři přijímáni zpět, ale není možné dát na to záruky," uvedla mluvčí.   Podle mluvčí Fakultní nemocnice Královské Vinohrady Jany Jelínkové by v případě zpětvzetí výpovědí vedení nemocnice o situaci jednalo s šéfy jednotlivých klinik. "Za této situace bychom podstatnou část lékařů vzali zpět," poznamenala Jelínková. Zda by mezi nimi mohl být i šéf lékařských odborů Martin Engel, nechtěla mluvčí komentovat.   Vedení nemocnic zatím není jednotné v tom, zda by peníze, které jim přislíbil ministr zdravotnictví Leoš Heger (TOP 09), rozdělili pouze na platy lékařů nebo by pamatovali i na zdravotnický personál.   "Samozřejmě bude záležet na tom, o jak velkou částku se pro naši nemocnici bude jednat," uvedla Jurásková. Vedení Všeobecné fakultní nemocnice se podle ní přiklání k navýšení platů nejen lékařům, ale i všem ostatním zdravotníkům. Stejný názor má i Ludvík.   Naději na přidání mají sestry i v Thomayerově nemocnici, záležet ale podle Štanclové bude na tom, kolik peněz nemocnice dostane. Naopak Bulovka se bude soustředit především na navýšení mezd lékařům, uvedl Hofmann. Fakultní nemocnice Královské Vinohrady se bude podle Jelínkové řídit pokyny svého zřizovatele, kterým je ministerstvo zdravotnictví. "Samozřejmě náš zájem není plošné navyšování, ale cílené navýšení platů těch odborníků a odborností (včetně nelékařských), kde je to především potřeba," dodala.   Kromě výpovědí pracovních smluv musí ředitelé nemocnic řešit v některých zdravotnických zařízeních i výpovědi přesčasové práce. Ty lékaři slouží na základě dohody, na jejichž vypovězení mají kratší lhůtu. Pokud by skutečně doktoři přestali přesčasy sloužit, nebylo by možné podle Juráskové zajistit pohotovostní služby v takovém rozsahu, jako je tomu nyní.   Ludvík chce v případě výpovědí přesčasů převést pracoviště na směnný provoz. Takové řešení považují za možné i na Královských Vinohradech, podle Jelínkové by ale vedlo ke zmenšení kapacity nemocnice.   cap sdv mal  