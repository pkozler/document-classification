 Slovenští celníci objevili nelegální výrobnu cigaret  Bratislava 3. června (ČTK) - Slovenští celníci objevili koncem května v obci Malé Blahovo nedaleko Dunajské Stredy na jihu země nelegální výrobnu cigaret. Zabavili v ní téměř 4,3 milionu kusů cigaret, 7,67 tuny tabáku, cigaretové filtry a další materiál. Při zásahu zadrželi šest osob, čtyři byli bulharské národnosti a dva slovenské. V případě odsouzení jim hrozí až osmileté vězení. ČTK o tom dnes informovala mluvčí Celního ředitelství Miroslava Slemenská.   Ze zajištěného tabáku by se podle celníků dalo vyrobit dalších zhruba osm milionů kusů cigaret, přičemž únik na spotřební dani z tabákových výrobků by představoval více než 650.000 eur (15,9 milionu korun). Celkovou škodu odhadli na milion eur (24,5 milionu korun). "Nelegální výrobní zařízení s přihlédnutím na jeho stáří bylo schopné vyrobit více než 1500 kusů cigaret za minutu," uvedla Slemenská.   Není jasné, zda se cigarety z nelegální výrobny již dostaly na trh. Zabavené cigarety však byly zabaleny do značkových krabiček a připraveny k nelegálnímu prodeji.   Nelegální výrobnu objevili slovenští celníci i před rokem, kdy odhalili podobnou linku v Martině. Na místě tehdy zabavili 25.000 kusů cigaret, 3900 kilogramů tabáku a další materiál.   prl hej  