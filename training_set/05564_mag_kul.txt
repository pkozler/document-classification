 Skupina Sto zvířat vydá živé album z turné k dvaceti letům kapely  --------------------    Ke zpravodajství: FOTO ve Fotobance  ID foto: P201010201037901, P200907090015701, P201010201037501   --------------------    Praha 18. ledna (ČTK) - Záznam koncertu z pražské Incheba Arény z loňského října, kde vyvrcholilo celoroční turné k 20 letům kapely Sto zvířat, vyjde v březnu pod názvem Sto dvacet. Zazní z něho 15 písní a bude na něm zastoupeno všech sedm alb z dosavadní diskografie oblíbené ska kapely. Vedle hitů jako Nejkratší cesta, Nikdy nic nebylo, Škola, Dáma s čápem, Vrány nebo Skandál bude obsahovat videoklip k písni Škola, výpravný booklet s množstvím fotografií a plakát se všemi historickými sestavami kapely. ČTK to řekl lídr kapely bubeník, skladatel a zpěvák Jan Kalina.   "Pro klip jsme vybrali píseň Škola, která je naší nejoblíbenější a málokdo ví, že jejím autorem je Francouz Jean-Michel Poisson. Zpočátku jsme ji hráli ve francouzštině, ale pak nás Tomáš Belko překvapil slovy Ty vole, na základní škole...," uvedl Kalina. Dodal, že v textu se podařilo vypíchnout to, co zná každý, kdo chodil do školy. "Lásku zažil každý jinou, ale školní jídelnu jsme zažili všichni stejnou," zdůraznil.   O vydání nahrávky z největšího koncertu ve své historii kapela původně neuvažovala, Kalina spíše přemýšlel o novém albu. "Nakonec nám po poslechu nahrávku přišlo škoda záznam nevydat, zejména když jsme po koncertu vystřízlivěli a slyšeli ze záznamu ty reakce zpívajícího čtyřtisícového publika, takže jsme si nemuseli vypůjčovat nějaký potlesk z Wembley," podotkl Kalina. Navíc prý kapelu lákalo vydat starší písně natočené v nové sestavě, která funguje od roku 2007.   Kalina uvedl, že Sto zvířat vydávají album u společnosti 100promotion. Ukázalo se, že nahrávka má pořadové číslo 100010. "Ta numerologie nás celkem provází, i ten koncert k dvacátému výročí Sta zvířat byl 20. 10. 2010," upozornil.   Výběr 15 skladeb na chystané album vznikl oblíbenou Kalinovou "tabulkovou metodou" z původního počtu 38 nahraných skladeb. Každý z členů skupiny napsal jména skladeb, které by na nahrávce měly být a ty nejčastěji jmenované se na ni objeví. Jde o jiný přístup než při tvorbě obalu, který obvykle Kalina dává členům skupiny ke schválení již hotový. "Každý z nich je lepší hudebník než já, ale podle toho, jak se oblékají, je jasné, že málokdo z nich má výtvarné vzdělání, o vkusu nemluvě," vysvětlil s úsměvem Kalina.   Křest alba bude 27.března 2011 v pražském paláci Akropolis, následuje šňůra přibližně 30 koncertů po mimopražských klubech, studentských majálesech a letních festivalech.   Živé nahrávce dala kapela přednost před plánovaným výběrem hitů ke svému 20. výročí. Důvodem byla i obava z případného "akademismu" při nových aranžích starších skladeb. "Akademismus vždycky bouchá na dveře. Člověk se snaží nahrávku vycizelovat a pak jako při sexu zjistí, že přepálil začátek a najednou se ukáže, že slečna už odešla," vysvětlil Kalina.   Kapela vznikla v roce 1990 z někdejšího rokenrolového bandu Matěj Čech. Sto zvířat debutovali stejnojmennou deskou v roce 1993. Z původní sestavy zbyli vedle Kaliny jenom Tomáš Belko a Jana Jelínková. Nyní se zakladateli souboru hrají ještě klávesista Petr Hostinský, saxofonista Jiří Hanzlík, trombonista Martin Líska, bubeník Miki Nop, kytarista Jan Šobr, trumpetista Pavel Herzog a nizozemský baskytarista Wilco Versteeg. "Obdivuhodná je zejména Jana, neznám jinou zpěvačku, která vydržela dvacet let s jednou kapelou. Té se jen tak nezbavíme, alespoň doufám," uvedl Kalina.   Čeští průkopníci stylů ska a rocksteady Sto zvířat mají za sebou přibližně 1400 koncertů v Česku, desítky koncertů v Německu, Francii a Švýcarsku a dvouměsíční turné po USA. Dosud vydali sedm řadových alb, DVD Jste normální? a mají na svém kontě účast na bezpočtu kompilací u nás i v zahraničí. V roce 2008 skupina vyprodala pražskou Lucernu a získala cenu Anděl za album Rozptýlení pro pozůstalé v kategorii Ska &amp; reggae.   Roman Jireš dr  