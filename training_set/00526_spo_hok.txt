 Baďoučka těší, že dostal důvěru, a věří v účast v play off  Karlovy Vary 25. ledna (ČTK) - Dlouholetý asistent hokejistů Karlových Varů Václav Baďouček dostane po odvolání Antonína Stavjani šanci ukázat své schopnosti v roli hlavního kouče a chce naplnit cíle v podobě postupu do play off. Mistr z roku 2009 strádal v nejvyšší soutěži v minulé sezoně, po předposledním místě se v nové ročníku zvedl, ale po posledních výsledcích se propadl až na hranu desítku pro účast ve vyřazovací části.   Baďouček se od vedení Energie dozvěděl o povýšení do role hlavního trenéra v pondělí večer. "Určitě to bylo překvapivé, ale takové věci se v hokeji stávají. Někdo odchází, jiný začíná. Já jsem samozřejmě za tu šanci rád," řekl ČTK osmačtyřicetiletý Baďouček.   Neplánuje žádné velké změny oproti době, kdy mužstvo vedl Stavjaňa. "Času moc není, máme před sebou před reprezentační pauzou pět důležitých zápasů, chceme se dostat do play off a tam se pak pokusit dojít co nejdál. Doufáme, že se nám uzdraví Marek Melenovský a podaří se nám ještě mužstvo posílit, abychom závěr zvládli," doplnil Baďouček, který s výjimkou roku a půl stráveného ve Znojmě a Brně působil na pozici asistenta trenéra Karlových Varů nepřetržitě od prosince 2004.   Prožil spolu se Zdeňkem Venerou i účast ve finále extraligy v roce 2008 a titul o rok později. Následný pád Západočechů se mu těžko vysvětluje. "Mužstvo se po těch úspěšných sezonách trošku změnilo, hráči jsou taky starší. Ty sezony byly výjimečné, mužstvo šlapalo a vyhýbala se nám zranění. My si teď vytváříme šance, ale nedaří se nám je realizovat a pak zápasy ztrácíme. Toho se musíme vyvarovat," navázal Baďouček.   Po titulu v roce 2009 se karlovarský klub přestěhoval ze starého zimního stadionu do moderní KV Arény, kde se ale oproti předchozí málo dobytné tvrzi mužstvu nedaří. V sezoně 2009/10 si v ní včetně skupiny o udržení připsali z 32 utkání 19 porážek, i v aktuálním ročníku mají zápornou bilanci se 13 prohrami z 22 utkání.   "Nad tím, proč to tak je, už přemýšlíme dlouhou dobu. Stará hala byla nehostinná, soupeřům se tam vůbec nechtělo a my jsme na ní byli zvyklí," vrátil se Baďouček k působení k takzvané Plechareně. "Teď už to je pro ně luxus, který mají v ostatních halách. Myslím ale, že oproti minulé sezoně jsme se herně v KV Areně zvedli, ale jen se nám nedaří proměňovat šance."   K týmu přichází v době, kdy bojuje nejen o play off, ale vedení klubu navíc vede spor s městem kvůli plánovanému snížení dotací a hrozí stěhováním do Sokolova či dokonce po skončení sezony prodejem licence na extraligu. "Samozřejmě, že hráči čtou noviny a vědí, co se děje. Ta situace je těžká, ale v kabině nic takového není poznat. Co se týká financí a zajištění mužstva, není žádný problém. Věřím, že se situace vyřeší. Není to nic, čím bychom se měli zabývat," dodal Baďouček.   jip gi  