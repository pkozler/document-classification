 České dráhy mají podepsanou kolektivní smlouvu  Praha 21. ledna (ČTK) - České dráhy mají podepsanou kolektivní smlouvu. Dnes svůj podpis k dokumentu připojil Svaz odborářů služeb a dopravy (SOSaD), řekl ČTK předseda SOSaD Jaromír Dušek. Zbývajících osm odborových centrál smlouvu s drahami podepsalo již dříve. SOSaD mimo jiné nesouhlasil s dohodnutým zmražením platů zaměstnanců drah pro tento rok.   Do dnešního podpisu kolektivní smlouvy platilo tzv. opatření zaměstnavatele, které bylo pro zaměstnance drah podstatně méně výhodné. Zaměstnancům například stanovilo delší týdenní pracovní dobu a zkrátilo placenou dovolenou ze šesti týdnů na čtyři.   Dušek však upozornil, že se sdružení nevzdává svých požadavků a bude se snažit iniciovat jednání ke změně dokumentu. Mezi hlavní požadavky SOSaD patří navýšení mezd zaměstnanců drah o předpokládanou výši inflace a změny v systému odměňování uvolněných odborových funkcionářů.   České dráhy zaměstnávaly ke konci loňského roku 26.674 lidí, z toho počet zaměstnanců sdružených v rámci SOSaD činil asi 700.   cfr jw  