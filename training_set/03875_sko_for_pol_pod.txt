 Festival vzdělávání dospělých se zaměří na lidi starší 50ti let  Praha 18. května (ČTK) - Jak udržet na pracovním trhu zaměstnance starší padesáti let bude hlavním tématem festivalu vzdělávání dospělých Aeduca. Ten dnes v Poslanecké sněmovně zahájili odborníci na vzdělávání dospělých, hlavní program festivalu se ale uskuteční až v září v Olomouci. Experti dnes připomněli, že v budoucnu nebude vzdělání tolik důležité jako schopnost neustále se učit novým věcem, návrat do lavic v dospělém věku se tak prý stane běžnou věcí.   "Do budoucna si zaměstnavatelé až tak nebudou cenit osob vzdělaných a kvalifikovaných, ale těch, co jsou schopny měnit kvalifikaci," upozornil Jakub Stárek z ministerstva školství. Vzdělání nabyté v mládí ve škole totiž nebude stačit rychlému rozvoji vědy a průmyslu.   Festival Aeduca se proto zaměří na zaměstnance starší 50ti let, tato skupina se totiž už tolik nevzdělává a navíc jsou starší pracovníci kvůli svým zkušenostem pro firmu často drazí. "Tato problematika je velmi aktuální kvůli důchodové reformě, která prodlouží věk odchodu do důchodu," řekla dnes novinářům ředitelka festivalu Lenka Cimbálníková z Institutu celoživotního vzdělávání při Univerzitě Palackého. V rámci projektu se prý budou snažit najít nejvhodnější způsoby, jak nabídnout starším zaměstnancům podporu.     "Je to oblast, ve které skutečně máme co dohánět," uvedla předsedkyně sněmovního školského výboru Anna Putnová (TOP 09). Podle průzkumu z roku 2009 se dále vzdělávalo 6,8 procenta Čechů, například v Dánsku to bylo 31,5 procenta. Pro mnohé lidi se prý už přitom stalo běžné nastoupit v pozdějším věku na vysokou školu, protože to vyžadoval jejich zaměstnavatel. Další vzdělávání ale zahrnuje také rekvalifikace nebo zlepšování některých dovedností.   Kromě festivalu se budou na podzim konat ve všech regionech také týdny vzdělávání dospělých, kde se mohou zájemci seznámit s aktuální nabídkou kurzů, rekvalifikací a studijních oborů v jejich kraji. Odborníci dnes zároveň připomněli, že lidé si mohou nechat uznat i znalosti a dovednosti, které se nenaučili ve škole, ale v praxi. Jen letos složilo státní zkoušku na 8000 lidí, jedná se například o řezníky nebo hlídače.   kli mkv  