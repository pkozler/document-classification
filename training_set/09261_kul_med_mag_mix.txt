 Před pěti lety zemřel spisovatel a scenárista Jaroslav Müller  Praha 8. května (ČTK) - Před pěti lety, 9. května 2006, zemřel spisovatel, scenárista a dramaturg Jaroslav Müller, jenž se nejvíce proslavil jako autor dětského televizního seriálu Přátelé zeleného údolí z roku 1981. Televizní pamětníci také dodnes oceňují jeho scénáře populárních televizních seriálů o přírodě Lovy beze zbraní a Po loveckých stezkách.   Jaroslav Müller, narozený 27. června 1934, vystudoval na brněnské filozofické fakultě češtinu a ruštinu. Do televize původně nastoupil jako redaktor zpravodajství. Jeho vztah k přírodě a poetický literární styl jej ovšem vedly k tvorbě, která našla u televizních diváků, ale i rozhlasových posluchačů a čtenářů krásné literatury největší ohlas. V ostravském studiu tehdejší Československé televize pracoval od roku 1958 až do svého odchodu do důchodu v roce 1984. Svou zálibu v přírodní tématice promítl například i do své knížky Loďky z kůry akátů (1978). Přispíval také do četných periodik, spolupracoval rovněž s filmem a s ostravským rozhlasem.   dap sat  