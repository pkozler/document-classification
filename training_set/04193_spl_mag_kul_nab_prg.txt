 Hladina Vltavy se promění v barokní pódium  --------------------    Ke zpravodajství: FOTO/aktuality   --------------------    Praha 11. května (ČTK) - Do Prahy se už tento víkend navrátí vodní slavnosti na počest sv. Jana Nepomuckého, patrona všech lodníků a plavců a ochránce mostů. Třetí ročník Svatojánských Navalis nabídne od pátku do neděle barokní benátské gondoly, koncerty a světelnou show. Letos poprvé se také bude konat slavnostní procesí, které mimo barokních kočárů a kladrubských hřebců doprovodí i kněžské zvony, které se na veřejnosti objeví zřejmě naposledy. ČTK to řekl organizátor akce a ředitel Muzea Karlova mostu Zdeněk Bergman.   Pořadatelé dnešní tiskovou konferenci uspořádali přímo na jednom z plovoucích pontonů, kde se za dva dny bude konat hlavní program slavností. "Já osobně se nejvíce těším na největší benátskou gondolu, které je unikátní i na benátské poměry," doplnil Bergman.   Vodní rej v duchu baroka bude slavnostně zahájen už v pátek večer, kdy budou na hladinu Vltavy spuštěny první vyzdobené gondoly. V sobotu se budou konat přednášky, gondoly doplní regata benátských lodí a v plánu je i tradiční benátské odpoledne na Čertovce. "Chybět nebude ani typické benátské občerstvení a italská vína," uvedl Bergman.   Hlavní body programu slavností Navalis jsou ale přichystány na neděli. Vltavu budou křižovat historická plavidla a pražský arcibiskup Dominik Duka odslouží mši v katedrále sv. Víta. Krátce poté se rozezní tamní největší zvon, zvaný Zikmund. Jeho zvuk doprovodí slavnostní procesí, do kterého se zapojí bohatě zdobené barokní kočáry, nosiči pochodní nebo hřebci z Kladrub.   Třídenní program vyvrcholí večer týž den, kdy budou moci návštěvníci na hladině Vltavy sledovat jedinečný barokní spektákl plný benátských gondol, barokní hudby, ohňů a chybět nebude ani ohňostroj, který osvětlí největší skleněnou sochu sv. Jana Nepomuckého autorky Vladěny Tesařové, jež je jednou z ikon letošních slavností.   V rámci večerního programu dojde i na požehnání nových kněžských zvonů pro kostel sv. Jana Nepomuckého v Nepomuku, které budou za světla pochodní spuštěny na hladinu Vltavy. "To bude naposledy, co se zvony objeví na veřejnosti. Salonní rychloloď Nepomuk je následující den totiž odveze směrem k Nepomuku, kde budou u oltáře v kostele sv. Jana Nepomuckého uloženy," uvedl Bergman.   Více informací naleznou zájemci na stránkách  www.navalis.cz .   Hana Zimmermannová kš  