 Heger dal v protikorupční strategii pravidla pro veřejné zakázky  --------------------    Ke zpravodajství: AUDIO   Opravili jsme v první větě prvního odstavce chybné: "...na ministerstvu zdravotnictví a ve fakultních nemocnicích nad milion korun..."  na správné: "...na ministerstvu zdravotnictví nad milion korun..." a ve třetí větě prvního odstavce chybné: "... dává pravidla pro zadávání..." na správné: "...dává pravidla také nemocnicím pro zadávání...".   --------------------    Praha 20. ledna (ČTK) - Veřejné zakázky na ministerstvu zdravotnictví nad milion korun bude schvalovat ministr, do jednoho milionu náměstci. Stanoví to protikorupční strategie, kterou dnes představil ministr Leoš Heger (TOP 09). Strategie dává pravidla také nemocnicím pro zadávání veřejných zakázek, sponzoring a obchodní vztahy. Zavádí registr referenčních cen a omezuje kongresovou turistiku lékařů za peníze firem. Všechny zakázky na ministerstvu zdravotnictví nad 50.000 korun budou uveřejňovány v elektronickém systému veřejných zakázek, řekl ministr.   "Kromě toho vznikne roční plán veřejných zakázek a budou probíhat podrobné analýzy potřebnosti jednotlivých veřejných zakázek. Rovněž plánujeme zveřejnění všech smluv na internetových stránkách ministerstva," upřesnil ministr, který bere boj proti korupci za jednu ze svých priorit.   Neprůhlednost a korupce odebere zdravotnictví podle Transparency International ročně přes 27 miliard korun. Zdravotnictví přitom spotřebuje ročně kolem 280 miliard. Zprůhlednění systému je součástí reformy, kterou chce ministr přesměrovat více peněz do platů zdravotníků.   Cílem strategie podle ministra je postupně omezit a od roku 2012 zcela znemožnit přijímání sponzorských darů od subjektů, které se ucházejí o veřejnou zakázku, a to včetně účasti na odborných akcích.   Ministerstvo podle Hegera také chystá zavedení registru referenčních cen vybraných léků, speciálního zdravotnického materiálu a zdravotnické techniky. "Pro přímo řízené organizace to znamená povinný reporting přímo řízených organizací o cenách dosažených v rámci zadávacích řízení ve vybraných komoditách, včetně zpětných bonusů," uvedl.   nam mal  