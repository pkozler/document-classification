 Deník: Exděkan práv v Plzni dostal za jízdu v opilosti tři tresty  Plzeň 14. ledna (ČTK) - Bývalý děkan plzeňských práv Jaroslav Zachariáš dostal na jízdu v opilosti tři tresty. Pokud se nebude rozsudku bránit, čeká ho peněžitý trest, podmíněný trest odnětí svobody a zákaz řízení motorových vozidel. Píše to dnešní Deník ve svých vydáních v Plzeňském kraji.   "Délku trestů ani výši finanční sankce nemohu zatím sdělit, rozhodnutí totiž zatím nenabylo právní moci. Do osmi dnů po doručení proti němu může podat žalobce i odsouzený odpor," řekla plzeňská soudkyně Lucie Bočková, která zvolila místo soudního líčení trestní příkaz. V případě odvolání by se muselo konat klasické soudní líčení.   Rozhodnutí trestním příkazem lze podle soudkyně podávat, pokud je skutek spolehlivě prokázán a jsou k němu důkazy. Trestní sazba spáchaného činu nesmí přesáhnout pět let.   Policejní hlídka zastavila Zachariáše loni v srpnu v Plzni na Jateční ulici, kde jel v protisměru. Při kontrole nadýchal 2,5 promile. Souhlasil jen s odběrem moči, krevní zkoušku odmítl.   Zachariáš na právech v Plzni působil od roku 1993. Děkanem byl zvolen v únoru 2005, opětovně v dubnu 2008. Funkční období mu mělo skončit v srpnu 2012. V souvislosti s plagiátorskou aférou a následnými kauzami na fakultě dostal výpověď. Proti ní se bránil u soudu. Nakonec se s Západočeskou univerzitou dohodl a odešel.   vap mol    