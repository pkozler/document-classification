 Slovensko a Maďarsko chtějí spor o dvojí občanství řešit smlouvou  --------------------    Ke zpravodajství: FOTO/aktuality   Doplnili jsem další podrobnosti a citáty ve 3. až 6. odstavci. Upravili jsme.   --------------------    Bratislava 28. ledna (ČTK) - Napětí mezi Slovenskem a Maďarskem kvůli zákonu o dvojím občanství by mohla uvolnit mezivládní smlouva. Na přípravě dokumentu se dnes v Bratislavě shodli premiéři obou zemí Iveta Radičová a Viktor Orbán. Maďarský zákon, který usnadňuje od letoška Maďarům žijícím v zahraničí získání maďarského občanství, vyvolal odvetnou reakci Bratislavy. Občané Slovenska totiž po získaní občanství jiného státu až na výjimky přijdou o slovenskou státní příslušnost.   "Dohodli jsme se, že mezivládní komise se bude věnovat tomuto tématu a Slovenská republika přijde s návrhem standardní bilaterální smlouvy tak, jak je máme s jinými zeměmi," uvedla Radičová. Orbán dodal, že podobná smlouva se měla připravovat už za minulé slovenské vlády Roberta Fica, což však skončilo neúspěchem.   Přijímaní zákonů v jedné zemi a následná odvetná opatření sousedního státu nepovažuje Radičová za dobré. "Odvety nejsou řešením, je potřebné standardní řešení," obhajovala Radičová návrh na uzavření mezistátní smlouvy o občanství. "Nevidím důvod, proč bychom to neměli zvážit," reagoval Orbán.   Shodu premiérů na přípravě smlouvy během první oficiální návštěvy předsedy maďarské vlády na Slovensku od roku 1999 ocenil politolog Juraj Marušiak. "Překvapil mě souhlas Orbána s takovým řešením," poznamenal analytik pro televizi TA3. Připomněl, že maďarský premiér v minulosti odmítal jednat se sousedními státy o dvojím občanství. Shodu na toto téma přitom minulý týden nepřinesla ani schůzka slovenského a maďarského prezidenta v Bratislavě.   Právě problém dvojího občanství, který vyvolala Budapešť, a slovenské odvetné akce v poslední době nejvíce komplikuje vztahy mezi oběma zeměmi. Na pětimilionovém Slovensku žije zhruba půlmilionová maďarská menšina, jejíž příslušníci podle dostupných informací ve větším počtu o maďarské občanství zatím nepožádali. Přišli by totiž o občanství slovenské, což jako odpověď na maďarský zákon prosadila tehdejší Ficova levicová vláda složená i ze zástupců nacionalistické Slovenské národní strany.   Současná slovenská vláda pravého středu, která usiluje o sblížení s jižním sousedem, už chystá novelu zákona o občanství. Slovenskou státní příslušnost by tak Slováci v případě schválení předlohy parlamentem v budoucnu ztratili jen na vlastní žádost. Tento návrh však zatím nemá podporu celé koalice; někteří vládní poslanci chtějí pouze rozšířit stávající výjimky umožňující dvojí občanství.   boa hej  