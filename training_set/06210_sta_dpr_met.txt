 Povodněmi poškozený most v Karviné se v květnu uzavře a zdemoluje  Karviná 23. ledna (ČTK) - Loňskými povodněmi poškozený most přes řeku Olši v Karviné bude od května zcela uzavřen. Most na hlavním tahu mezi Karvinou a Ostravou čeká demolice. Do konce roku jej nahradí nová ocelová konstrukce odolnější vůči povodním. Ředitelství silnic a dálnic ČR za ni zaplatí 144 milionů korun. ČTK to řekla mluvčí ŘSD Martina Vápeníková. Řidiči budou muset zřejmě až do září využívat objížďky.   Rozvodněná Olše loni v květnu podemlela podpěry mostu a zvětšila trhlinu na středovém pilíři natolik, že se ŘSD rozhodlo na základě odborných posudků celý most zdemolovat. Nahradí jej nová konstrukce se třemi poli; místo středové podpěry bude oblouk se zavěšenou mostovkou.   Stavební práce začaly již v loňském roce. "Ze tří původních nosníků je již jeden demolován. Nyní začínají práce na provizorní lávce pro pěší a bude zahájeno vrtání pilot pro opěry a podpěry mostu," popsala mluvčí.   Provoz na mostu je už částečně omezen na dva pruhy. Od března budou řidiči jezdit pouze v jednom pruhu a dopravu budou řídit semafory; od 1. května se most zcela uzavře. "Objízdné trasy se zatím zpřesňují ve spolupráci s ŘSD i ČSAD kvůli veřejné dopravě," sdělil ČTK karvinský primátor Tomáš Hanzel.   Uzavírka mostu na silnici podle něj situaci ve městě značně zkomplikuje. "Je to přeci jen jediné kvalitní silniční spojení s Ostravou. Objížďky většinou po méně kvalitních cestách se dvěma pruhy budou bolet," naznačil primátor. Problémy mohou nastat například na objízdné trase směrem na Český Těšín, kde se tvoří kolony i při běžném provozu.   "Budeme tam mít speciální semafory a bezpečný přechod pro chodce. Další opatření zajistíme tak, aby bylo místo maximálně bezpečné pro všechny," dodal Hanzel s tím, že podobná opatření chystá město i na dalších místech, která čeká dopravní zátěž.   Karvinsko patřilo loni na jaře k oblastem, které povodně ohrozily nejvíce. Jen v Karviné zasáhly zhruba 400 domů. V celém Moravskoslezském kraji napáchaly ve dvou vlnách škody zhruba 2,5 miliardy korun. Zasáhly 210 kilometrů čtverečních a zaplavily nejméně 700 objektů. Povodně ohrozily přes 2200 osob - jedna žena při nich zemřela, přes 180 osob muselo být zachráněno a dalších nejméně 670 evakuováno.   Hana Halfarová sap  