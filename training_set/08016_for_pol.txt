 Němcov vyzývá Západ k bojkotu premiéra Putina  Moskva/New York 17. ledna (ČTK) - Jeden z hlavních lídrů ruské opozice Boris Němcov dnes vyzval západní vlády, aby do svých zemí odepřely vstup předsedovi ruské vlády Vladimiru Putinovi. Němcov hovořil s novináři krátce poté, co byl propuštěn z dvoutýdenního vězení za neuposlechnutí policejního příkazu při silvestrovské opoziční demonstraci v centru Moskvy.   Němcov, který byl ruským vicepremiérem v éře prezidenta Borise Jelcina v 90. letech, označil své odsouzení za zinscenované. Prohlásil, že byl zatčen a obviněn na základě lživých výpovědí moskevských policistů a odsouzen výrokem soudce, který se podřídil pokynům Putinovy vlády. Uvěznění je podle Němcova dalším důkazem toho, že v Rusku neexistuje nezávislá justice.   Výzvou k zákazu Putinova vstupu do zemí Evropské unie a do USA Němcov fakticky přirovnal ruského premiéra k autoritářskému běloruskému prezidentovi Alexandru Lukašenkovi, který byl v minulosti už jednou takovému zákazu vystaven. Po prosincových prezidentských volbách v Bělorusku, které Západ označuje za nespravedlivé, řada evropských politiků navrhuje obnovení sankcí včetně zákazu Lukašenkova vstupu do členských zemí EU.   Možnost přerušení kontaktů EU s ruským premiérem Putinem dnes připustil i americký list The New York Times. Putinovo jméno by se podle amerického listu mohlo objevit na "černém seznamu" ruských politiků, kteří nebudou smět cestovat do Evropy po nedávném rozsudku nad bývalým ruským ropným magnátem Michailem Chodorkovským. Ruská opozice i mnozí představitelé západních zemí považují soud nad Chodorkovským za zpolitizovaný.   Spolu se členy soudu, který rozsudek nad Chodorkovským vynesl, by se podle The New York Times na seznamu mohli objevit i vedoucí vládní činitelé, kteří údajně soud ovlivňovali. Kromě Putina jmenuje americký list i jeho náměstka Igora Sečina.   jas hej  