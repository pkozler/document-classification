 V australském Brisbane jsou zaplaveny tisíce domů, jeden mrtvý  --------------------    Ke zpravodajství: FOTO/aktuality   Aktualizovali jsme situaci v zaplavených oblastech a počet obětí v 1., 4. a následujících odstavcích.   --------------------    Brisbane (Austrálie) 13. ledna (ČTK) - Ničivá povodeň proměnila australské město Brisbane v bahnité jezero. Voda v metropoli státu Queensland zcela zaplavila na 12.000 domů. Zatopeny jsou silnice, přerušena byla železniční doprava a splašky z kanalizace volně proudí do okolních vod, napsal zpravodajský server BBC. Vodní živel si podle agentury AP ve třetím největším australském městě dnes vyžádal život 24letého muže, kterého stáhly proudy bahnité vody do odpadních stok.   Bez dodávek elektřiny bylo do dneška v celém Queenslandu 115.000 domácností. Podle premiérky státu Anny Blighové, citované serverem BBC, lidé žijí v podmínkách, které odpovídají poválečné zóně.   Hladina řeky Brisbane se v queenslandské metropoli přestala stoupat dnes ráno místního času (ve středu večer SEČ) na 445 centimetrech. Voda již někde začala pomalu opadávat, vysoko by však podle odborníků měla zůstat ještě několik dní. Povodeň nedosáhla úrovně ničivých záplav z roku 1974, kdy voda vystoupala do výše 5,4 metru, její následky ale podle úřadů budou zřejmě stejně katastrofické.   "Queensland se dnes ráno vzpamatovává z nejhorší přírodní pohromy v jeho dějinách," řekla novinářům Blighová. Stav přírodní katastrofy podle ní platí na třech čtvrtinách Queenslandu, které velikostí odpovídají zhruba Jihoafrické republice. Náprava škod, která stát čeká, je podle ní "úkol poválečných rozměrů".   Starosta Brisbane Campbell Newman informoval, že vedle tisíců domácností je zcela pod vodou 2500 obchodů. Dalších 14.700 domácností a 2500 obchodů voda zčásti zaplavila.   Budovy v obchodním centru Brisbane zůstávají vylidněné. Lidé se po zaplavených částech pohybují na surfech nebo kajacích, protože čluny nebo loďky jim řeka odnesla. Někde potrvá další dny, než se budou moci vrátit domů. Některé domy však prý mohou být neobyvatelné.   V ulicích nepřetržitě hlídkuje na 200 policistů. Z rabování byli obviněni tři muži, kteří se podle policie pokusili ukrást loďky z rozvodněné řeky.   K některým stavením však ničivá povodeň nedosáhla a jejich obyvatelé si oddechli. "Byli jsme připraveni na nejhorší," řekl Andrew Turner, jehož domu na zaplaveném předměstí Graceville se katastrofa vyhnula.   Od konce listopadu, kdy v severovýchodním svazovém státu povodně začaly, podle AP zahynulo 25 lidí a nejméně 61 se pohřešuje. Mnoho z nezvěstných pochází z okolí města Toowoomba, kde si pondělní blesková záplava vyžádala 14 mrtvých.   Podle tiskových agentur Australany počet obětí těchto záplav šokoval. Pozornost upoutal především případ třináctiletého chlapce Jordana Ricea, který řekl záchranářům, aby zachránili nejdříve jeho o tři roky mladšího bratra, a sám pak zahynul. Oba sourozence a jejich matku uvěznily v autě rozvodněné říční proudy ve městě Toowoomba. Zachránce stihl na Jordanův popud dopravit do bezpečí mladšího Blakea. Než se však vrátil pro matku s Jordanem, voda vůz odnesla pryč.   Velká voda v celém Queenslandu zaplavila desítky měst, některé z nich i třikrát, a narušila provoz uhelných dolů. Podle některých ekonomů by škody mohly činit šest miliard australských dolarů (111 miliard korun).   Meteorologové navíc Queensland varovali před dalším možným deštěm z tropické bouře, která by se mohla v příštích 48 hodinách utvořit v Korálovém moři východně od severovýchodního australského pobřeží. Pohybovat by se však měla směrem od pevniny.   kne mik  