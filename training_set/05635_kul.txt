 Výstava v Mahlerově domě v Jihlavě nabídne šperky a plastiky  Jihlava 7. ledna (ČTK) - Stříbrné šperky a kovové plastiky autorů Tomáše Procházky a Davida Szalaye uvidí zájemci na první letošní výstavě v Domě Gustava Mahlera v Jihlavě. Výstava začne v úterý, potrvá do 26. února. Další letošní výstavy jsou podle výstavního plánu zaměřeny především na otázky česko-německého soužití. ČTK to dnes řekla Jana Bečková z Domu Gustava Mahlera.   Zlatník a klenotník Procházka se věnuje výhradně volné tvorbě šperků zejména ze stříbra a přírodních kamenů. Szalay představuje zástupce nejmladší generace českých uměleckých kovářů, kteří navazují na tradici ručně kované plastiky i objektů v architektuře. "Základní výrazovou podstatou jeho generace je syrová kovářská práce, která je později originálně a působivě doplňována různými materiály, jako je dřevo, sklo, kámen a keramika," uvedla Bečková.   Na jaře se v Domě Gustava Mahlera uskuteční výstava fotografií a dokumentů nazvaná Milíčův dům Přemysla Pittera v Praze jako příklad česko-německého soužití. V květnu a červnu bude následovat výstava věnovaná malíři, grafikovi a scénografovi Alfredu Rollerovi. Brněnský rodák studoval architekturu a malířství na Akademii výtvarných umění ve Vídni. V roce 1902 se stal prezidentem vídeňského spolku Secese.   Dvacátému výročí založení spolku Dům Gustava Mahlera bude věnována letní výstava Nikdy zcela neodešlí jihlavští Němci uspořádaná ve spolupráci s okresním archivem. Podzimní výstava se zaměří na hudební tradici Jihlavy 19. století.   Konec letošního roku přinese výstavu Josef Hoffmann - Symfonie architektury a designu v černé a bílé. Bude se na ní podílet Moravská galerie v Brně. Potrvá zřejmě až do února 2012.   bjr snm  