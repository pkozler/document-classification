 Barmský parlament se sešel poprvé od kontroverzních voleb  --------------------    Ke zpravodajství: FOTO/aktuality   Doplnili jsme podrobnosti ve 2. až 5. a 7. odstavci.   --------------------    Neipyijto (Barma) 31. ledna (ČTK) - Členové barmského parlamentu, kteří byli do svých funkcí zvoleni ve sporných listopadových volbách, se dnes sešli k ustavující schůzi. S prvním zasedáním dvoukomorového parlamentu začíná platit nová ústava a alespoň oficiálně končí téměř 50 let vojenské vlády, napsala BBC.   Podle kritiků ale rozhodující moc v zemi i nadále zůstává v rukou několika generálů. Navíc i většina zákonodárců jsou spojenci vojenské junty, která má podle volebního systému v obou komorách automaticky zajištěnu čtvrtinu křesel.   První jednání parlamentu i 14 regionálních zastupitelstev se uskutečnilo v hlavním městě Neipyijto, kam se centrum barmské administrativy přesunulo v roce 2005 z asi 460 kilometrů vzdáleného Rangúnu. Zasedání bylo v nově postavené budově parlamentu zahájeno v 8:55 místního času (3:25 SEČ), tedy v čase, který má přinést štěstí.   Na schůzi zákonodárného sboru neměli přístup novináři; zastupitelé museli před dveřmi do budovy nechat veškeré kamery, mobilní telefony, počítače nebo jiná elektronická zařízení. V parlamentu mají mít možnost se svobodně vyjadřovat, pokud ale jejich slova neohrozí národní bezpečnost nebo jednotu země, napsala agentura AP. Nepřípustné jsou také jakékoliv protesty na půdě obou komor, hrozí za ně až dva roky vězení.   Jednou z prvních povinností parlamentu, ve kterém dominuje provládní Strana svazové soudržnosti a rozvoje (USDP), bude nominovat kandidáty na prezidenta a viceprezidenta.   Loňské volby byly prvními v Barmě po dvaceti letech. Ty předešlé se uskutečnily v roce 1990 a s výrazným náskokem je vyhrála Národní liga pro demokracii (NLD), vedená disidentkou Do Aun Schan Su Ťij. Junta jí ale odmítla předat moc a politička nakonec z posledních dvou desítek let 15 strávila v internaci.   Národní liga pro demokracii byla po listopadových volbách, které západní země označily za nesvobodné, rozpuštěna, protože se pro volby nezaregistrovala. V pátek rozpuštění strany potvrdil barmský nejvyšší soud.   mtw drk jas  