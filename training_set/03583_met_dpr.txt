 Trať ze Smržovky do Josefova Dolu zablokoval spadlý ledový masiv  Změnili jsme titulek a zprávu jsme aktualizovali v 19:00   --------------------    Liberec 11. ledna (ČTK) - Ledový masiv spadl dnes večer ze skály na železnici ze Smržovky do Josefova Dolu na Jablonecku a trať zablokoval. Led se zřítil na koleje nedaleko zastávky v Jiřetíně pod Bukovou, osobní vlak ale stihl před masou ledu zastavit, řekl ČTK mluvčí Českých drah Radek Joklík. Dopravu na trati zajišťují autobusy nemohou ale zajet k zastávce Tanvaldský Špičák, náhradní zastávka je u Pošty v Albrechticích v Jizerských horách.   Není to poprvé, co je letos v zimě kvůli ledu trať uzavřena. Zhruba pětikilometrová trať vede úzkými údolími, uzavřena musela být z bezpečnostních důvodů už o Vánocích právě kvůli ledovým převisům. Velmi rychle se tehdy ale podařilo led odstranit. Stejný úkol čeká na pracovníky správy železniční dopravní cesty i nyní. Vypravit se tam však mohou až za světla. S obnovením provozu se tak nepočítá dříve než ve středu.   Teploty v Libereckém kraji se v podvečer pohybovaly od jednoho do tří stupňů nad nulou. Hlavní tahy jsou většinou holé a mokré, na silnicích nižších tříd leží zbytky rozbředlého sněhu. Se zvýšenou pozorností by měli jezdit motoristé v horských oblastech a na silnicích nižších tříd, kde je ujetá zledovatělá vrstva sněhu a tvoří se vyjeté koleje.   ivc mol  