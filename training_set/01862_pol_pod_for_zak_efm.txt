 Bárta vyhověl Nečasovi a veřejně se mu omluvil  Změnili jsme dlouhý titulek. Upravili jsme formulace v 1. odst. Doplnili jsme informace o omluvě ministra dopravy Víta Bárty v 1., 3. a 4. odst.   --------------------    Praha 25. ledna (ČTK) - Premiér Petr Nečas (ODS) dnes vyzval ministra dopravy Víta Bártu (VV), aby se veřejně omluvil. Podle ministerského předsedy se ukázalo jako nepravdivé, že bezpečnostní agentura ABL, u jejíhož zrodu Bárta stál, nesledovala politiky z ODS. Ministr se za to přitom Nečasovi loni zaručil svým slovem. Bárta večer Nečasově apelu vyhověl a písemně se mu omluvil. Nečas předtím zdůraznil, že obnovení důvěry mezi koaličními partnery je důležité pro prosazení vládních reforem.   "Dodržení slova považuji za elementární předpoklad vzájemné důvěry. Ministr dopravy Vít Bárta se svým slovem zaručil za něco, co se nyní ukázalo jako nepravdivé. Proto od něj očekávám veřejnou omluvu," uvedl Nečas v prohlášení zaslaném ČTK. Zdůraznil, že vláda má před sebou závažné úkoly a musí prosadit důležité reformy. "To ovšem předpokládá obnovení vzájemné důvěry koaličních partnerů. Jedině tímto ministr Bárta může přispět k obnovení důvěry mezi námi," zdůraznil.   "Omlouvám se za to, že jsem během našeho rozhovoru mezi čtyřma očima na přelomu září a října loňského roku neuvedl celý kontext tehdejších aktivit mé bývalé společnosti ABL. Je pravdou, že objektivní pohled na celou událost si lze vytvořit až při rekonstrukci celé kauzy, a tak jsem neúmyslně uvedl informace, které se ukázaly jako mylné," uvedl Bárta ve své omluvě, kterou zaslal ČTK. Ministr premiérovi sdělil, že v žádném případě neměl úmysl mu sdělit nepravdivé informace.   "Věřte, že zásah do soukromí řady osob, včetně paní Marty Šorfové, považuji za nevhodný. Osobně je mi líto dopadů do soukromí všech zúčastněných," uzavřel Bárta svoji omluvu. Někdejší starostka Prahy 11 Šorfová měla být jednou ze sledovaných osob.   Deník Mladá fronta Dnes (MfD) zveřejnil dokumenty, podle nichž měla ABL sledovat před čtyřmi roky komunální politiky z ODS v Praze 11. Bárta dal ale loni Nečasovi čestné slovo, že to nedělala. Dokumenty, které zveřejnila MfD, jsou podle něj silně manipulovány.   Teď v sobotu vysvětlil, že ABL se před čtyřmi lety rozhodovala, zda rozšířit protikorupční aktivity do veřejné sféry a Praha 11 byla možný klient. Radnice Prahy 11 byla podle Bárty v lednu a v únoru prověřována v tom smyslu, zda s ní může ABL spojit své jméno. Potom ABL mimo jiné prověřovala různé podněty podezření z korupce a prováděla prý řízené provokace členů radnice. Podněty prověřovali podle Bárty analytici ABL.   "Ministr dopravy Vít Bárta mi dal slovo, že agentura ABL, kterou vlastnil, nefigurovala při sledování politiků na Praze 11. Nyní se ukazuje, že se na sledování podíleli přinejmenším subdodavatelé této firmy, což přiznal i samotný ministr. Nemohu přistoupit na vysvětlení, že něco jiného jsou aktivity ABL a něco jiného aktivity jejích subdodavatelů. Nevidím v tom žádný rozdíl," upozornil dnes Nečas ve svém prohlášení.   Nečas uvedl, že nechce a nemůže hodnotit, které zveřejněné informace a dokumenty v kauze jsou pravé, a které nikoli. "Nejsem vyšetřovatel. Silně mne však znepokojuje podezření, že součástí sledování mohl být i únik z policejních databází. To je věc, která musí být co nejrychleji objasněna a také vyšetřena orgány činnými v trestním řízení. Nadto však považuji za nezbytné, aby byla kolem policejních databází postavena neprostupná hráz, která takovým únikům do budoucna zabrání," vyzval Nečas.   "Dnešní výzva premiéra Nečase směrem k ministru dopravy a bývalému majiteli společnosti ABL Vítu Bártovi je nedostatečná," reagoval statutární místopředseda opoziční ČSSD Bohuslav Sobotka. Za bezpečnostní riziko označil "nakupování informací z policejních databází".   Média delší dobu spekulují o tom, že bezpečnostní agentura ABL by mohla mít zájem o citlivé informace z policejních databází. Ministrem vnitra je předsedy strany Věci veřejné (VV) Radek John. Za skutečného šéfa VV však komentátoři považují právě Bártu, který neskrývá své další politické ambice. Loni se o něm spekulovalo jako o ministru vnitra. Vít Bárta již ve společnosti ABL nefiguruje - firmu vede jeho bratr Matěj, jemuž Vít Bárta po loňských sněmovních volbách prodal svůj padesátiprocentní podíl ve společnosti.   Bezpečnostní problematika je dlouhodobě bodem sváru mezi ODS a VV - kromě kauzy s údajným sledováním komunálních politiků v Praze 11 do ní patří i spor o policejního prezidenta. Ke konci loňska tuto funkci opustil Oldřich Martinů poté, co ho John vyzval k rezignaci. John tehdy svou výzvu zdůvodnil údajně neutěšenou situací v policii. Demisi Martinů ale žádal již dříve.   Novým policejním prezidentem jmenoval v pondělí John i přes výhrady Nečase, ODS i dalších politiků Petra Lessyho, který byl předtím náměstkem šéfa jihomoravské policie. Nečasovi i ODS vadí způsob jeho výběru, premiér nicméně jmenování Lessyho nebránil. Lessy vzešel z výběrového řízení, které John vyhlásil počátkem ledna. Jeho průběh ale ODS i další strany kritizovaly.   hš tmn mal  