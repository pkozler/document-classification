 Pobřeží slonoviny čeká další kolo jednání o povolební krizi  --------------------    Ke zpravodajství: FOTO/aktuality   Rozšířili jsme o názor, že případná intervence nemusí vést k občanské válce, a další informace v posledních třech odstavcích. Nově KS "OSN".   --------------------    Nairobi 5. ledna (ČTK) - Delegace zástupců Hospodářského sdružení západoafrických zemí (ECOWAS) se ještě jednou vrátí do Pobřeží slonoviny ve snaze najít mírové řešení současné povolební krize. Uvedl to dnes šéf delegace, keňský premiér Raila Odinga, podle kterého státníci raději "ujdou další kus cesty" předtím, než se rozhodnou řešit problém vojensky. Dosavadní prezident Laurent Gbagbo prý navíc projevil ochotu jednat o svém odstoupení z funkce.   Listopadové prezidentské volby v Pobřeží slonoviny vyhrál podle ústřední volební komise Gbagbův rival Alassane Ouattara. Za vítěze voleb ho považuje také většina světových mocností. Dosavadní prezident však výsledky hlasování zpochybnil a funkce se nechce vzdát. ECOWAS mu v prosinci pohrozilo vojenskou intervencí, pokud úřad neuvolní.   Dosavadní dvě návštěvy prezidentů Beninu, Kapverd a Sierry Leone nepřinesly žádné zásadní výsledky. Podle úterního prohlášení ECOWAS se Gbagbo uvolil jednat o mírovém řešení krize. Slíbil také, že ukončí blokádu hotelu Golf, který se po volbách stal sídlem Ouattarovy vlády. V dokumentu se ale neuvádí, k jakým dalším krokům se Gbagbo zavázal.   Odinga dnes potvrdil, že pokud se Gbagbo rozhodne zůstat po předání moci v zemi, bude mu zaručena amnestie. Spojené státy mu nabídly azyl, ale dodaly, že by se nevyhnul odpovědnosti za události posledních několika týdnů. Opozice a humanitární pracovníci obviňují Gbagbovu vládu, že po volbách pozatýkala a nechala zmizet několik desítek osob. Gbagbo obvinění odmítá.   Odinga upřesnil, že se delegace do Pobřeží slonoviny vrátí až poté, co informuje o průběhu dosavadních jednání hlavy států ECOWAS. Přesné datum dalšího kola jednání nebylo zatím stanoveno.   Situací v zemi se zabývá také OSN. Šéf sil světové organizace v Pobřeží slonoviny Alain Le Roy oznámil, že požádá OSN o dalších tisíc až dva tisíce vojáků. OSN má zatím v západoafrickém státě asi 10.000 jednotek.   Ouattara dnes v rozhovoru pro televizní stanici France 24 řekl, že případná vojenská intervence nevyprovokuje občanskou válku. Půjde prý o silové řešení zaměřené vůči Gbagbovi, a nikoli proti obyvatelům země. "Myslím, že (Gbagbo) ponese zodpovědnost za situaci, které bude čelit. A vojenskou intervencí se nerozumí, že do ní bude zahrnuto Pobřeží slonoviny," citovala z rozhovoru agentura AFP. Gbagbo prý hraje o čas, aby sestavil milice.   Od začátku tahanic o prezidentský úřad zahynulo nejméně 170 lidí. Podle diplomatů a bezpečnostních sil je mnoho z nich obětí nočních nájezdů zabijáckých komand ve čtvrtích, kde je Ouattara populární. Přes nepokoje v zemi však proudí do přístavů k vývozu přibližně stejný objem dodávek kakaa jako dříve. Pobřeží slonoviny je největší světový vývozce kakaa.   kne drk  