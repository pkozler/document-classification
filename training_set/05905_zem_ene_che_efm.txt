 Agrofert koupil výrobce biolihu Ethanol Energy  Praha 10. května (ČTK) - Společnost Agrofert Holding podnikatele Andreje Babiše koupila firmu Ethanol Energy, která ve Vrdech u Čáslavi vyrábí biolíh a další produkty. ČTK o tom dnes informoval ředitel divize pohonných hmot a biopaliv Agrofertu Martin Kubů. Cenu, za niž Babišova společnost od dosavadního majitele Otakara Moťky Ethanol Energy koupila, firmy nezveřejnily.   Podle Kubů lihovar ve Vrdech dokáže zužitkovat až 150.000 tun obilí nebo kukuřice ročně a v budoucnu by měl zpracovat také až 200.000 tun cukrové řepy. Transakce má posílit pozici Agrofertu v oblasti obnovitelných zdrojů energie a biopaliv ve Střední Evropě, současně prý dává prostor pro rozvoj nových produktů určených pro potravinářské účely.   Agrofert, stojící v čele stejnojmenné skupiny, je jedničkou v tuzemském zemědělství a potravinářství, a předním hráčem chemického průmyslu v ČR. Minulý měsíc koupí většinového podílu několika firem ze skupiny Wotan vstoupil také do oblasti lesnictví, těžby a zpracování dřeva. Transakci nyní zkoumá Úřad pro ochranu hospodářské soutěže (ÚOHS).   Nekonsolidované tržby skupiny Agrofert Holding loni podle předběžných výsledků klesly na zhruba 132 miliard korun. Výsledek zahrnuje hospodaření 150 firem. V roce 2009 činily podle předběžných neauditovaných výsledků nekonsolidované tržby Agrofertu 137,3 miliardy korun.   mjr dvd  