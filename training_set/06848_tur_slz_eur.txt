 Novoměstská radnice nebude stavět regenerační centrum, je drahé  Nové Město na Moravě (Žďársko) 18. ledna (ČTK) - Radnice v Novém Městě na Moravě zastavila přípravy na stavbu regeneračního centra. Projekt za víc než 260 milionů korun, který měl podpořit rozvoj turistiky, slíbila dotovat Evropská unie. I tak by se kvůli stavbě muselo město dost zadlužit. V zastupitelstvu nyní převládl názor, že si tak velkou akci nemůže město v současné ekonomické situaci dovolit, řekl dnes ČTK novoměstský starosta Michal Šmarda.   "Museli bychom se zadlužit v částkách výrazně převyšujících 100 milionů korun a neměli bychom ten závazek z čeho splácet," uvedl Šmarda. Hotel s vodními atrakcemi, posilovnami a konferenčním zázemím měl být postaven blízko kulturního domu. Unie mohla zaplatit kolem 38 procent nákladů. Stavba, která měla zlepšit úroveň služeb v této turisticky oblíbené části Chráněné krajinné oblasti Žďárské vrchy, se pod vedením bývalé starostky Zdeňky Markové připravovala několik let.   Přístup ke stavbě centra se změnil po loňských komunálních volbách. "Zvítězil názor, že tohle je spíš příležitost pro soukromý sektor než pro veřejné peníze," přiblížil Šmarda postoj, který převážil na posledním zasedání zastupitelstva. Uvedl, že podle nedávných jednání by projekt v takovém rozsahu nechtěli převzít ani soukromí investoři. Pro své účely by prý zvažovali asi poloviční stavbu. "Tam zase vzniká ten problém, že už by to nebyl projekt, který by financovala Evropská unie," řekl starosta.   Vedení města se zhruba 10.700 obyvateli nyní uvažuje spíš o vybudování sportovní haly, u níž by se investiční náklady pohybovaly v řádu desítek milionů korun.   vst sap  