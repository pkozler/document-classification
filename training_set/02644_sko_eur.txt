 Základní školy mohou z EU vyčerpat ještě 2,3 miliardy korun  Praha 25. ledna (ČTK) - Z fondů EU mohou české školy vyčerpat ještě 2,3 miliardy korun, ministr školství Josef Dobeš (VV) je proto vyzval, ať si podají zjednodušené žádosti o dotace. O peníze už si zažádala více než polovina mimopražských základních škol, dosud jim bylo vyplaceno 660 milionů korun. Finance mohou školy využít na zkvalitnění výuky, například na nákup počítačů nebo na další vzdělávání učitelů. Program funguje od minulého roku, některé školy si ale stěžovaly, že dostaly peníze se zpožděním.   "I přesto, že si žádost o dotaci podala již více než polovina všech základních škol, zůstávají stále nevyužity zhruba dvě miliardy korun! Vyzývám proto školy, aby se nebály předložit své projekty a zapojily se do akce," uvedl dnes Dobeš v tiskové zprávě. Žádosti si podalo 2200 škol z celkových 4000. Nejsou v tom však započítány pražské školy. Praha jako bohatý region na dotace z EU nemá nárok.   Pro školy je připraveno celkem 4,5 miliardy korun, školy si zatím podaly projekty za 2,2 miliardy. Peníze přitom mohou čerpat zjednodušeným způsobem prostřednictvím takzvaných šablon, celé financování jde z programu Vzdělávání pro konkurenceschopnost.   Podle úředníků ministerstva chtěly zatím školy peníze hlavně na nákup počítačů a na zlepšení čtenářské gramotnosti žáků. "Právě zvýšení schopnosti porozumění textu ze strany žáků je naším dlouhodobým cílem. Evropské peníze tak mohou pomoci tam, kde momentálně v mezinárodním srovnání pokulháváme," komentoval to vrchní ředitel sekce pro evropské programy Jaroslav Kuba. Co se týká technického vybavování, školy by měly být do roku 2013 připraveny na plošné testování žáků v 5. a 9. třídách v elektronické formě.   Audit na ministerstvu školství ukázal, že se zde čerpají peníze z EU nejpomaleji ze všech institucí v Česku. Dobeš poté vyměnil celé vedení sekce pro evropské fondy, za což si vysloužil kritiku. Některé školy si stěžovaly, že peníze dostávají se zpožděním.   kli pba  