 Zisk výrobce čipů Intel stoupl ve čtvrtletí o 48 procent  San Francisco 14. ledna (ČTK) - Americkému výrobci počítačových čipů Intel Corp. vzrostl ve čtvrtém čtvrtletí čistý zisk o 48 procent na 3,39 miliardy USD (62 miliard Kč). Firmě pomohl růst poptávky po čipech pro servery, který vyrovnal i pokles prodeje čipů pro osobní počítače. Vyplývá to z prohlášení, které společnost zveřejnila v noci na dnešek.   Tržby společnosti stouply o osm procent na 11,46 miliardy USD. Zisk na akcii činil 59 centů a překonal tak odhady analytiků, kteří čekali zisk jen 53 centů na akcii.   Provozní zisk v divizi čipů pro servery vzrostl o 47 procent na 1,43 miliardy USD. V divizi čipů pro stolní počítače a laptopy se zvýšil o osm procent na 3,62 miliardy USD. U čipů pro servery je vyšší zisková marže než u čipů pro osobní počítače.   Generální ředitel Intelu Paul Otellini v prohlášení uvedla, že rok 2010 "byl nejlepším rokem v historii Intelu" a odhaduje, že rok 2011 bude dokonce ještě lepší. Tržby v prvním čtvrtletí se mají pohybovat v rozmezí od 11,1 miliardy do 11,9 miliardy USD, analytici čekají tržby jen 10,8 miliardy USD. Za celý rok 2011 se mají tržby zvýšit z loňských 43,6 miliardy USD o deset procent.   Intel je největším výrobcem počítačových čipů na světě. Jeho čipy se používají ve zhruba 80 procentech osobních počítačů. Výsledky hospodaření firmy jsou proto mezi analytiky považovány za hlavní ukazatel zdraví širšího technologického sektoru. Hospodaření sice překonalo odhady analytiků, upozornilo však i na problémy, se kterými se nyní potýká odvětví osobních počítačů - výdaje spotřebitelů za osobní počítače jsou stále slabé, zvláště v USA, a ti co kupují elektroniku se spíše zajímají o tablety a chytré telefony, napsala agentura AP.   irl mha  