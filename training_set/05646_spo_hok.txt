 Frolík v NHL pomohl dvěma asistencemi k výhře Floridy  --------------------    Ke zpravodajství: FOTO/aktuality   Celkově jsme aktualizovali.   --------------------    Raleigh (USA) 4. ledna (ČTK) - Český hokejový útočník Michael Frolík přispěl v pondělním utkání NHL dvěma asistencemi k výhře Floridy na ledě Caroliny 4:3 v prodloužení. Panteři sice v třetí třetině ztratili dvoubrankový náskok, o jejich vítězství ale rozhodl v druhé minutě nastavení obránce Bryan Allen.   Tomáš Vokoun, který o den dříve vychytal čisté konto proti New Yorku Rangers, tentokrát sledoval zápas jen ze střídačky. Jeho kolega Scott Clemmensen se ale nenechal zahanbit a zneškodnil 34 z 37 střel.   I díky němu si Florida vylepšila svou nelichotivou bilanci na ledě Hurricanes, kde vyhrála teprve šestý z 33 zápasů v historii. "Když jsme přišli o vedení 3:1, bylo to těžké. Ještě navíc s tou naší bilancí tady. Chtěli jsme to ale zlomit a nakonec se nám to díky malým krůčkům, které nám dodaly sebevědomí, povedlo," prohlásil Allen.   Rozhodující gól vstřelil v 76. sekundě prodloužení, když napřáhl od levého mantinelu a kotouč prosvištěl až za záda brankáře Cama Warda. Panteři si tak připsali páté vítězství z posledních osmi zápasů a dostali se v procentuální úspěšnosti výher nad 50 procent. "Musel bych dlouho přemýšlet, kdy se nám to naposledy povedlo," poznamenal Allen.   Jako na houpačce vypadají výkony New Yorku Islanders. Poté, co Ostrované prohráli 21 z 23 zápasů, naladili se na vítěznou vlnu a v Calgary, které porazili 5:2, zaznamenali sedmou výhru z posledních devíti utkání. Klíčový podíl na posledním úspěchu měli útočníci John Tavares a Matt Moulson, kteří vstřelili po dvou gólech.   Po třech prohrách zabrali obhájci Stanleyova poháru z Chicaga, kteří zvítězili 4:3 na ledě Los Angeles. Blackhawks tak porazili Krále i ve čtvrtém zápase a v sezoně s nimi mají stoprocentní bilanci, což se jim naposledy podařilo v ročníku 1981/82.   Hlavní zásluhu na tom měl útočník Patrick Sharp, který v pondělí vstřelil dva góly a na další přihrál. V této sezoně tak proti Los Angeles posbíral dohromady už osm bodů. "Proti Kings je to pokaždé velká bitva. Sice jsme je předtím už třikrát porazili, ale oni se nikdy nevzdávají a i dnes to bylo drama až do konce," podotkl Sharp.   Vítězný gól vstřelil pět a půl minuty před koncem třetí třetiny Jonathan Toews, jemuž nevídaným způsobem přihrál obránce Brent Seabrook. Ten dojížděl v útočném pásmu kotouč u zadního mantinelu, atakovaný soupeřem jej v pádu dokázal obloučkem poslat směrem před branku, kde puk poskočil přes záda nic netušícího brankáře Jonathana Quicka a Toews jej následně zametl do sítě.   "Byla to smůla," uvedl trenér Kings Terry Murray. "Jsem přesvědčený o tom, že vítěze Stanley Cupu provází prapodivné štěstí. Ale nikdy jsme se neměli do této situace dostat," dodal Murray.   Pozici nejlepšího týmu NHL potvrdili hokejisté Vancouveru. Den po výhře 2:1 v Coloradu uspěli i na ledě dalšího rivala ze Západní konference San Jose, kde vyhráli 4:3 a připsali si patnácté vítězství z uplynulých osmnácti zápasů.   top nkr  