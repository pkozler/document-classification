 Růst aktivity čínského zpracovatelského sektoru zpomalil  Hongkong 2. ledna (ČTK) - Růst aktivity čínského zpracovatelského sektoru v prosinci zpomalil. Čínská federace pro logistiku a nákup (CFLP) o víkendu uvedla, že její index nákupních manažerů (PMI) se snížil na 53,9 bodu z listopadových 55,2 bodu. Zaznamenal tak první pokles za pět měsíců. Zůstal nicméně již 22 měsíců za sebou nad hranicí 50 bodů, která je předělem mezi růstem a poklesem aktivity.   Zpomalení růstu aktivity je podle agentury AP důsledkem opatření, jimiž se čínské úřady snaží udržet pod kontrolou inflaci. CFLP upozornila, že index nákupních manažerů zůstává na vysoké úrovni, což ukazuje na stabilitu současného hospodářského růstu. Čínská ekonomika ve třetím čtvrtletí meziročně stoupla o 9,6 procenta.   Čína minulý měsíc zvýšila základní úrokové sazby o čtvrt procentního bodu poté, co meziroční míra inflace v zemi v listopadu vystoupila na více než dvouleté maximum 5,1 procenta.   pmh mol  