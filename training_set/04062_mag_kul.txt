 Lékař Michaela Jacksona půjde před soud  Los Angeles 12. ledna (ČTK) - Americký soudce nařídil, že osobní lékař zesnulého amerického zpěváka Michaela Jacksona bude souzen a bude obviněn z neúmyslného zabití. Rozhodl se tak poté, co vyslechl svědectví, že lékař podal zpěvákovi silnou dávku anestetik a dalších sedativ a nechal ho o samotě.   Verdikt vyřkl Michael Pastor po šesti dnech předběžného slyšení, které mělo zjistit, zda je dost důkazů k tomu, aby mohl Jacksonův lékař Conrad Murray nést odpovědnost za zpěvákovu smrt.   Soudce se opřel mimo jiné i o výrok soudního lékaře Christophera Rogerse, který dospěl k názoru, že Michael Jackson byl v podstatě zdravý, ale nedostalo se mu od jeho osobního lékaře dostatečné péče.   Michael Jackson zemřel ve věku 50 let na předávkování léky v červnu 2009.   Murray podle Rogerse nepodal Jacksonovi silné anestetikum propofol správně a udělal chybu, že odešel z Jacksonovy blízkosti, když byl zpěvák v bezvědomí. Žaloba již předtím Murrayho obvinila, že Jacksonovu chronickou nespavost řešil podáváním prostředků, které se používají na narkózu při operacích.   Lékařovi se rovněž podle předchozích výsledků vyšetřování klade za vinu, že nechal Jacksona bez pomoci tři čtvrtě hodiny, než zavolal záchrannou službu, protože telefonoval třem různým lidem. Podle dalších svědeckých výpovědí přinutil Murray Jacksonova tělesného strážce, aby mu před příjezdem sanitky pomohl ukrýt léky ve zpěvákově pokoji.   Murray už před zahájením řízení, které začalo před týdnem, prohlásil, že se cítí být nevinen. Pokud bude před soudem shledán vinným, hrozí mu až čtyři roky vězení.   Soudce vyhověl žádosti kalifornské lékařské komory, aby byla Murrayovi v tomto státě pozastavena praxe. Rozhodl, že Murrayovi právníci musejí do 24 hodin oznámit jeho rozhodnutí na všechna místa, kde má Murray praxi. Jacksonův lékař má kliniky v Houstonu a Las Vegas.     ko                