 Americkému operátoru AT&amp;T klesl čtvrtletní zisk o 60 procent  New York 27. ledna (ČTK) - Americké telekomunikační společnosti AT&amp;T za čtvrté čtvrtletí loňského roku klesl čistý zisk o 60 procent na 1,09 miliardy dolarů (19,2 miliardy korun). Podnik dnes také uvedl, že podepsal smlouvy se 400.000 zákazníků, což byl nejnižší údaj za nejméně pět let.   Výsledky ukazují, že i když byl prodej iPhonů silný, AT&amp;T se již nedaří tolik přetahovat zákazníky od jiných operátorů. Za dva týdny navíc přibude firmě konkurence, protože iPhony začne nabízet i rival Verizon Wireless.   Předplatitelé, kteří uzavřou dvouletou smlouvu, představují pro operátory nejlukrativnější klientelu. Jejich počty jsou proto významným ekonomickým ukazatelem, jak si operátor vede. AT&amp;T se snaží vyvážit slabinu v této oblasti předplatiteli jiných služeb.   Podniku přibylo rekordních 1,5 milionu klientů s jinou technikou než mobilními telefony, například se čtečkami knih Kindle nebo s navigací GPS s napojením na internet. AT&amp;T má v této oblasti přední pozici, je to ale méně výnosné než dvouleté mobilní smlouvy.     V případě tabletů jako iPad přibylo AT&amp;T 442.000 klientů. Ti ale zpravidla neuzavírají smlouvu a podnik o jejich měsíční poplatek 30 dolarů může kdykoli přijít. Rival Verizon proti tomu uzavírá smlouvu i při prodeji tabletů.   Celkem AT&amp;T přibrala rekordních 2,8 milionu uživatelů bezdrátových služeb a jejich počet jí vzrostl na 95,5 milionu. Tržby podniku vzrostly o 2,1 procenta na 31,4 miliardy dolarů a zisk bez mimořádných položek dosáhl 55 centů na akcii a o cent překonal odhady, napsala agentura AP.   pok vju  