 Počet rychlých přípojek k internetu se letos zdvojnásobí  Praha 21. ledna (ČTK) - Počet mobilních vysokorychlostních připojení k internetu se letos proti loňsku zdvojnásobí a překročí jednu miliardu připojení. Růst objemu mobilních datových přenosů způsobují chytré telefony, notebooky a tablety. Uvedla to dnes společnost Ericsson, celosvětový dodavatel telekomunikačních sítí.   "Očekáváme, že největší počet těchto připojení, přibližně 400 milionů, se soustředí v asijsko-pacifické oblasti, za kterou bude následovat Severní Amerika a západní Evropa, každá s více než 200 miliony připojeními," oznámila firma.   Rozšiřování mobilního vysokorychlostního připojení k internetu urychlil značný růst počtu chytrých telefonů, notebooků a tabletů připojených k internetu, podpořený zaváděním vysoce výkonných mobilních sítí. Uživatelé chytrých telefonů stále častěji používají různé aplikace a internetové služby za pohybu. Objem mobilních datových přenosů se za jeden rok ztrojnásobil.   V důsledku zavádění rychlých sítí a dostupnosti různých typů zařízení, včetně chytrých telefonů, se mění způsob využívání internetu a jiných médií. Průzkum provedený společností TeliaSonera mezi jejími uživateli sítě LTE ukázal, že přibližně 23 procent z nich v současnosti častěji sleduje internetovou televizi a více než 46 procent jich častěji prohlíží obsah internetu při pobytu mimo domov.   Společnost Ericsson odhaduje, že do roku 2015 dosáhne počet mobilních vysokorychlostních připojení 3,8 miliardy. V 95 procentech případů půjde o sítě využívající technologie HSPA, CDMA a LTE.   jsa jw  