 Děti z Náměšťska opět čekají soutěže v Regionální olympiádě  Náměšť nad Oslavou (Třebíčsko) 3. května (ČTK) - Kolem půl tisícovky soutěžících ze základních a středních škol z Náměšťska se už přihlásilo na čtvrtý ročník Regionální olympiády dětí a mládeže. Téměř týden budou děti soutěžit o úspěch ve 26 individuálních a kolektivních disciplínách. Olympiáda se pořádá jednou za tři roky a je jednou ze stěžejních akcí pořádaných v regionu. Novinářům to dnes řekl místostarosta Náměště Jan Kotačka.     Olympiáda začne 17. května večer nástupem všech sportovců a zapálením olympijského ohně na Masarykově náměstí. Do soutěží zasáhnou děti z více než dvou desítek obcí mikroregionů Náměšťsko a Chvojnice. "Slavnostní zahájení letos poprvé ho doprovodí ohňostroj. Na účastníky pak čeká kulturní program a další překvapení na historickém mostě," popsal místostarosta letošní novinky. Letos poprvé se v doprovodném programu uskuteční také soutěže v in-line bruslení a skateboardingu.   V následujících dnech budou děti soutěžit nejen v Náměšti, kde vznikla čtyři nová sportoviště, ale také v Třebíči, kde se uskuteční soutěže v bowlingu a plavání. "Na řece Oslavě vznikne kanál pro vodní sporty, na letecké základně v Sedlci se uskuteční soutěže ve střelbě a v pétanque," popsal Kotačka. K rozdělení je připraveno přes 700 medailí.     Kromě domu dětí se na olympiádě pořadatelsky podílí také město Náměšť, letecká základna, obce v okolí města a řada zájmových organizací. Některé školy vyhlašují podle Kotačky kvůli olympiádě i ředitelské volno. Každý účastník dostane zelené tričko s logem olympiády a názvem obce, kterou bude reprezentovat   Sportovní akce má podle Kotačky rozpočet kolem 300.000 korun. Kromě kraje, obcí a mikroregionů se na nákladech podílejí i sponzoři.   bjr jpt             