 V Jeseníkách se zlepšily díky ochlazení podmínky pro lyžaře  Doplnili jsme informace horské služby o počtu zraněných v Jeseníkách v 6. odstavci.   --------------------    Olomouc 23. ledna (ČTK) - V nejvyšších moravskoslezských horách Jeseníkách se zlepšily vlivem ochlazení a nové sněhové nadílky podmínky pro lyžaře. Podle mnohých provozovatelů horských areálů se díky tomu o víkendu zvýšila návštěvnost lyžařských středisek. V Jeseníkách podle informací horské služby nadále platí první lavinový stupeň. Pád lavin však hrozí jen mimo turisticky značené trasy.   Počet návštěvníků se zvýšil po nedávné oblevě například v areálu Proskil v Branné na Šumpersku. "Víkendová návštěvnost byla poměrně solidní. Podmínky k lyžování byly o víkendu vynikající," řekl dnes ČTK majitel střediska Proskil Rostislav Procházka. Na místních sjezdovkách leží podle něj v průměru 45 centimetrů sněhu.   Poměrně slušnou návštěvnost a ideální podmínky na sjezdovkách hlásí také areál Kaste v Petříkově či nedávno otevřené středisko Kouty. "Na svazích máme 50 až 70 centimetrů sněhu. V sobotu k nám přijelo asi 1300 lidí, stejnou návštěvnost odhaduji i dnes," uvedl ředitel areálu Kouty Martin Medřický.   Více lidí než v minulých dnech dorazilo také do nejvýše položeného střediska Jeseníků, na Ovčárnu, kde leží na svazích 80 až 85 centimetrů sněhu. "Oproti oblevě se návštěvnost určitě zlepšila, ve frontách ale lidé nečekali. Podmínky k lyžování jsou nyní výborné," řekla Renata Figurová ze střediska Ovčárna.   Na své si v Jeseníkách o víkendu přišli i běžkaři. Na túru mohli vyrazit například po upravené trase Ovčárna - Švýcárna - Červenohorské sedlo.   Na víkendový výlet do hor nebude vzpomínat v dobrém 26 lyžařů, kteří se na svazích Jeseníků zranili. "Vážná zranění utrpělo pět z nich, ostatní měli zranění lehčí," upřesnil dispečer horské služby.   První stupeň lavinového nebezpečí z pětibodové škály se týká všech lavinových katastrů Jeseníků, jmenovitě Velkého a Malého Kotle, žlebů vrcholu Kamzičník, Červené hory a žlebu u pramene řeky Moravy v oblasti Kralického Sněžníku. Všechny katastry se nacházejí mimo turistické trasy. Pokud lidé doporučení horské služby respektují, nebezpečí jim nehrozí.   orv  