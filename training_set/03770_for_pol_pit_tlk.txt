 Facebookový účet Sarkozyho napadl hacker  Paříž 24. ledna (ČTK) - Na facebookový účet francouzského prezidenta Nicolase Sarkozyho v neděli večer nakrátko pronikl neznámý hacker se sdělením, že prezident se rozhodl, že ve volbách v roce 2012 už nebude kandidovat. A to prý "vzhledem k mimořádným okolnostem, které země zná". Sarkozy to vzápětí dementoval.   "Můj facebookový účet byl ten večer napaden hackerem, možná i proto, aby mi připomněl, že žádný systém není neomylný. Poučil jsem se i z lekce psaní a pravopisu, ale s poněkud kvapným závěrem vzkazu se neztotožňuji. Děkuji všem, kteří poznali chybu, a ještě jednou děkuji za vaši podporu," odpověděl Sarkozy rovněž na facebooku. Ve vzkazu, který neznámý hacker zanechal, bylo několik pravopisných chyb.   Příští prezidentské volby by se ve Francii měly konat na jaře 2012. Sarkozy by tedy měl nejpozději na podzim sdělit, zda se bude o nový prezidentský mandát ucházet.   jf mik  