 V Obecním domě dnes zazpívá tenorová hvězda Jonas Kaufmann  Praha 10. ledna (ČTK) - V Obecním domě dnes zazpívá jedna z nejvýznamnějších operních hvězd současnosti - německý tenorista Jonas Kaufmann. Před české publikum poprvé předstoupí s repertoárem složeným z nejslavnějších operních kusů, s nimiž se proslavil na světových pódiích. Ve Smetanově síni jej doprovodí Pražští symfonikové, které bude řídit německý dirigent Jochen Rieder.   Kaufmann se představí například jako Werther ze stejnojmenné Massenetovy opery, s nímž loni nadchl Paříž, ale i jako malíř Cavaradossi z Pucciniho opery Tosca. V této roli uchvátil obecenstvo v newyorské Metropolitní opeře. V programu koncertu nebude chybět ani známá květinová árie z Bizetovy Carmen.   Jednačtyřicetiletý mnichovský rodák patří k nejžádanějším tenoristů msoučasnosti. Pozornost přitahuje svým ojedinělým temným hlasem i hereckým talentem. Jeho repertoár zahrnuje velké italské role, ale i postavy z Wagnerových oper.   mrz vit    