 ČSÚ: Ceny pohonných hmot kromě LPG v uplynulém týdnu opět klesly  Ve 3. odstavci jsme aktualizovali údaje CCS a doplnili jsme aktuální vyjádření analytika v závěru zprávy.   --------------------    Praha 21. ledna (ČTK) - Ceny pohonných hmot u čerpacích stanic v Česku v uplynulém týdnu kromě plynu LPG opět klesly. Nejprodávanější benzin Natural 95 byl v pondělí levnější než před týdnem o 14 haléřů, jeho cena čila průměrných 33,35 koruny za litr. Motorová nafta zlevnila o devět haléřů na průměrných 32,53 koruny za litr. Vyplývá to z dnešních údajů Českého statistického úřadu.   Benzin Special 91 zlevnil na průměrných 32,83 Kč za litr, byl tak o 14 haléřů levnější než před týdnem. Cena plynu LPG se naopak zvýšila o 21 haléřů na průměrných 17,11 koruny za litr.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zdražil o 12 haléřů na 33,25 koruny za litr. Cena nafty vzrostla o 27 haléřů na 32,63 Kč/l.   Podle analytika Jana Lenera ze společnosti Broker Consulting se důvody pro snižování ceny prozatím vyčerpaly a do konce měsíce lze čekat stagnaci či růst cen. "Při tankování lidé musejí sahat mnohem hlouběji do kapsy než na podzim. Rozdíl činí okolo 100 korun na jednu plnou nádrž v osobním automobilu," uvedl Lener.   Lener také upozornil, že rozdíly v cenách pohonných hmot jsou mezi některými pumpami poměrně vysoké. Například v hlavním městě a jeho okolí mezi některými čerpacími stanicemi činí rozdíl na litr čtyři až pět korun.   vrk lko jw  