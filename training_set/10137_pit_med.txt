 Výdaje do reklamních bannerů na internetu v 1. čtvrtletí vzrostly  Praha 1. června (ČTK) - Zadavatelé v prvním čtvrtletí letošního roku zvýšili investice do reklamních bannerů na internetu, jejichž hodnota meziročně vzrostla o pět procent na 849 milionů korun. Bannery mají tradičně největší podíl na celkové internetové reklamě. Vyplývá to z průzkumu AdMonitoring, který pro Sdružení pro internetovou reklamu (SPIR) na základě ceníkových cen provedla agentura Mediaresearch. Novináře dnes s výsledky projektu seznámila výkonná ředitelka SPIR Kateřina Hrubešová   Naopak tržby z reklamy u všech typů médií kromě internetu se v 1. čtvrtletí letošního roku podle údajů společnosti Kantar Media meziročně snížily o zhruba osm procent z 12,31 miliardy korun ve stejném období loňského roku na 11,29 miliardy korun. Údaje Kantar Media vycházejí z ceníků za reklamu a neberou v úvahu množstevní slevy ani barterové smlouvy.   V dubnu celkové výdaje do bannerů, tedy internetové display reklamy, po dlouhém období nepřetržitého růstu meziročně klesly, a to o tři procenta z 339 milionů korun ve stejném období loňského roku na 328 milionů korun.   Nejvyšší reklamní výkony v dubnu vykázala skupina Seznam.cz, na kterou připadly reklamní investice v hodnotě 123,2 milionu korun. Druhá pozice připadla mediální skupině Mafra (58,4 milionu korun), která provozuje portál iDnes.cz. Třetí byla společnost Centrum Holdings, pod kterou spadá Centrum.cz (57,5 milionu korun).   Hlavní část reklamních investic připadla v dubnu na motorová vozidla a jejich motory (52 milionů korun), za kterými následovalo peněžní zprostředkování (37,2 milionu korun) a široký sortiment (27,4 milionu korun).   Loni zadavatelé v Česku zvýšili celkové investice do všech typů internetové reklamy na 7,7 miliardy korun. To je o 1,3 miliardy více než v roce 2009. Pro letošní rok očekávají provozovatelé internetových médií meziroční růst o 24 procent.   Největší podíl na internetové reklamě měla loni display reklama, tedy bannery. Podle ceníkových cen do ní zadavatelé investovali přes 4,5 miliardy korun. Do reklamy v katalozích to bylo 985 milionů korun. V PPC systémech (pay-per-click), kam patří kontextová reklama a vyhledávání, inzerenti utratili téměř 2,2 miliardy korun v reálných cenách.   Podíl internetu na reklamním trhu vystoupal loni na téměř 13 procent. Je na třetím místě za televizí a tiskem. Jeho podíl přitom podle Hrubešové stoupá, předloni totiž činil deset procent.   beh vju  