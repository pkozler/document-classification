 V Libereckém kraji stáhlo zatím své výpovědi šest lékařů ze 116  --------------------    Ke zpravodajství: AUDIO   --------------------    Liberec 11. ledna (ČTK) - Lékaři v Libereckém kraji začali stahovat výpovědi. V Krajské nemocnici v Liberci si výpověď rozmyslelo pět lékařů z 51, kteří ji podali. Svou výpověď stáhl i jeden z 22 lékařů Nemocnice s poliklinikou v České Lípě. V kraji podalo před koncem loňského roku výpověď 116 lékařů ze zhruba 800, řekl dnes novinářům krajský radní pro zdravotnictví Pavel Novák (ČSSD).   Postižena je také městská nemocnice v Jablonci, kde odchází 40 procent lékařů. Po jedné výpovědi dostala krajská záchranná služba a turnovská městská nemocnice. Ty ale zřejmě nesouvisejí s kampaní lékařských odborů Děkujeme, odcházíme, uvedl Novák.   V největší krajské nemocnici v Liberci podalo výpověď 51 lékařů ze 300. Podle ředitele Luďka Nečesaného mají možnost bez jakýchkoli problémů svou výpověď stáhnou nejpozději do pondělí 17. ledna. "To je nejzazší termín, pak už budeme výpovědi považovat za platné a začneme připravovat ukončení smluv a krizový plán," řekl.   Situace v Liberci a Jablonci je podle něj o to těžší, že v obou nemocnicích byla postižena stejná oddělení, takže nebude možné, aby si vypomohly. Nejvíce lidí odchází z oddělení ARO a ORL a také z gynekologie, výpovědi podali i někteří chirurgové a internisté.   Liberecká a jablonecká nemocnice budou muset kvůli odchodu tak velkého počtu lékařů omezit či odložit plánované operace, protože přednostně musí být schopny zajistit akutní péči. Vedení liberecké nemocnice ale doufá, že si odchod rozmyslí i další lékaři. "Snad si uvědomí, že svým rozhodnutím poškozují pacienty, ale také své kolegy lékaře a sestry," poznamenal Nečesaný.   VZP, u níž je 75 procent obyvatel kraje, navíc upozornila, že nebude uzavírat žádné nové smlouvy, takže lékaři nebudou mít možnost otevřít si soukromou praxi. Pokud budou na výpovědi trvat, může to ale způsobit problémy už v únoru. "Zjistili jsme, že někteří mají ještě celou loňskou dovolenou, kterou si budou chtít vybrat," dodal Nečesaný.   "Pomoc v zajištění péče nabízejí menší nemocnice v Jilemnici, Turnově, Semilech, Frýdlantu a Tanvaldu, které postiženy nebyly," řekl Novák. Problém ale bude podle něj na Českolipsku, kde je jediná nemocnice v České Lípě. "Výpomoc z kraje tam kvůli vzdálenosti zřejmě nebude možná," poznamenal. V České Lípě chce podle něj odejít 21 ze 109 lékařů, nemocnice se přitom dlouhodobě potýká s nedostatečnou obsazeností některých oddělení. Podle ředitele krajské pobočky VZP v Liberci Jiřího Benedikta by ale zřejmě mohla v zajištění péče pomoci nemocnice v 30 kilometrů vzdáleném Děčíně v sousedním Ústeckém kraji a také středočeská zařízení.   Kampaň lékařských odborů Děkujeme, odcházíme požaduje, aby základní plat lékaře stoupl podle kvalifikace na 1,5 až trojnásobek průměrného platu. Ten v ČR ve třetím čtvrtletí podle Českého statistického úřadu dosáhl 23.655 korun. Třeba v Jablonci by nemocnice musela navíc najít na mzdy 90 milionů korun, což si zařízení s půlmiliardovým rozpočtem nemůže dovolit. V Liberci by na mzdy potřebovali dalších 45 milionů, už dnes jsou tam přitom platy výrazně nadstandardní - lékaři berou v průměru 67.000 korun měsíčně.   "Nemocnice, jako je naše, by jistě dokázala tyto peníze najít, chápeme požadavky lékařů a jsme ochotni o nich jednat, vydírat se ale nedáme," zdůraznil dnes Nečesaný. Po lékařích by totiž podle něj mohli s podobnými požadavky přijít sestry, laboranti a další personál.   ivc mol  