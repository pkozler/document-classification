 ČNB: Dluhy domácností se v prosinci zvýšily na 1,06 bilionu Kč  Rozšířili jsme o komentář odborníka ve 2. a 3. odstavci   --------------------    Praha 31. ledna (ČTK) - Dluhy českých domácností u bank a finančních institucí se během loňského prosince zvýšily o 5,8 miliardy korun na 1,06 bilionu korun. Za poslední rok domácnosti zvýšily své zadlužení o 72,96 miliardy korun. Vyplývá to z dnešních údajů České národní banky.   "Přestože zadluženost domácností se loni zvyšovala o poznání méně než v předkrizových letech, stále pozorujeme rostoucí trend. I ceny zboží či například nemovitostí, které si domácnosti na dluh nejčastěji pořizují, v žádném případě nerostly takovým tempem, jako zadluženost," uvedl partner a odborník na bankovnictví ze společnosti PricewaterhouseCoopers Petr Kříž.   České podniky se loni podle něj naopak snažily spíše zkonsolidovat své dluhy, snížit zadlužení a naučit se více spoléhat na vlastní hotovost. "To šlo ruku v ruce s opatrnějším přístupem bank," dodal.   Zadluženost podniků v poslední loňský měsíc meziročně klesla o 17,24 miliardy korun na 904,502 miliardy korun. Úvěry tuzemských firem klesly i proti listopadu, a to o 6,815 miliardy korun.   Jednodenní vklady domácností vzrostly od listopadu o 19,18 miliardy korun na 984,747 miliardy Kč. Meziročně byly vyšší o 180,545 miliardy Kč.   Vklady domácností s výpovědní lhůtou, mezi které patří například termínované vklady, meziročně klesly o 102,454 miliardy na 356,229 miliardy Kč. Ve srovnání s předchozím měsícem se naopak zvýšily o 4,345 miliardy korun.   Růst peněžní zásoby měřený agregátem M2 loni v prosinci zpomalil na 3,3 procenta z listopadových 3,6 procenta.   Centrální banka poskytuje uvedenou statistiku každý měsíc v národním měnovém přehledu. Ten se odvozuje z bilancí měnových finančních institucí, jež zahrnují vedle centrální banky, obchodních bank a poboček zahraničních bank v Česku také fondy peněžního trhu, úvěrní a spotřební družstva.   ktp sos vju jw  