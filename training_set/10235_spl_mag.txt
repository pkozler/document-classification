 Vodňanské rybářské dny nelákají jen na ryby, ale hlavolamy  --------------------    Ke zpravodajství: FOTO ve Fotobance  ID foto:  FO00397467 ,  FO00397480    --------------------    České Budějovice 4. května (ČTK) - Letošní Vodňanské rybářské dny lákají návštěvníky na filmy o rybách, rybí pochoutky a výstavu her a hlavolamů. Tradiční akce se uskuteční už po jednadvacáté od 18. do 21. května, řekl dnes novinářům místostarosta Vodňan Pavel Janšta. Organizátoři očekávají, že přijde několik tisíc lidí.   Akci už příští neděli odstartují rybářské závody na řece Blanici, ve středu 18. května se uskuteční regionální kuchařská soutěž v netradiční přípravě kapra na zdejším učilišti. Středa a čtvrtek budou patřit Fishfilmu, jehož součástí bude kromě promítání filmů o rybách i beseda se známým českým rybářem Jakubem Vágnerem. V pátek budou na programu hudební vystoupení a v sobotu akce vyvrcholí na náměstí Svobody tradičním rybím jarmarkem a nočním ohňostrojem.   Na jarmarku budou lidé moci například ochutnat různě připravené ryby nebo si koupit ryby živé, uvedl Janšta. V kašně na náměstí budou tento den plavat dvacetikilogramoví jeseteři, které sem umístí Fakulta rybářství a ochrany vod Jihočeské univerzity, která ve městě sídlí.   Během rybářských dnů si lidé budou moci prohlédnout některá pracoviště rybářské fakulty a také Střední rybářskou školu. Atraktivní budou zejména školní pokusnictví nebo rybí líhně.   První jihočeská výstava her a hlavolamů se uskuteční 20. a 21. května ve vodňanské víceúčelové hale. Lidé si tu budou moci zahrát různé deskové hry. Organizátor Pavel Hofrichter uvedl, že jich představí kolem stovky. Navíc tu bude vystavena sbírka hlavolamů ježek v kleci nebo různé rarity mezi hlavolamy. Pro tuto příležitost připraví výrobce a sběratel hlavolamů Josef Hrdina hlavolam nazvaný ryba v kleci.   Program akce lidé najdou na webových stránkách  www.rybarskedny.cz.    kpe jnd  