 Komise v USA zamítla patentovou stížnost Kodaku na Apple a RIM  Rochester 25. ledna (ČTK) - Americká Komise pro zahraniční obchod (ITC) zamítla stížnost výrobce fotografických materiálů Kodak, podle níž fotografující telefony iPhone a BlackBerry zneužívají jeho technologii digitálního obrazu. Předběžné rozhodnutí soudce komise tak oslabilo šance Kodaku, aby s výrobci Apple a RIM uzavřel dohody o licenčních poplatcích.   Plné rozhodnutí komise se očekává do 23. května. Kodak je přesvědčen, že ITC přes nynější verdikt nakonec rozhodne v jeho prospěch a označí jeho patenty za platné a zneužité firmami Apple a RIM.   Kodak si k digitálnímu zpracování obrazu zaregistroval přes 1000 patentů a téměř všechny dnešní fotoaparáty na jeho technologii stojí. Kodak předložil stížnost na RIM a Apple před rokem. Uvedl v ní, že mobily iPhone a BlackBerry s fotoaparáty zneužívají jeho technologie z roku 2001 pro náhledy digitálních obrázků.   "Doporučení soudce komise představuje předběžný krok v procesu, o kterém jsme krajně přesvědčeni, že se uzavře ve prospěch Kodaku," uvedla hlavní právní zástupkyně Kodaku Laura Quatelová. Dodala, že tytéž patenty jiný soudce ITC potvrdil v jiném sporu Kodaku, a to s korejskými společnostmi LG a Samsung.   Kodak po komisi žádá, aby zabránila Apple a RIM dovážet přístroje s údajně zneužitou technologií. Vedle mobilních telefonů se požadavek Kodaku týká i další elektroniky s digitálním fotoaparátem. Apple se k tomu odmítla vyjádřit a RIM věří, že konečné rozhodnutí bude stejné jako předběžný nález, napsaly agentury AP a Reuters.   pok dvd  