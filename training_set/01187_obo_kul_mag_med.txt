 Česká kina loni vykázala nejvyšší tržby v historii  --------------------    Ke zpravodajství: GRAFIKA; ilustrační FOTO ve Fotobance  ID foto: F201002260369601, F2010022603697   --------------------    Praha 25. ledna (ČTK) Tuzemská kina v loňském roce vykázala nejvyšší tržby v historii. V jejich pokladnách skončilo bezmála 1,5 miliardy korun, tedy o 246 milionů korun více než v roce 2009. Návštěvnost kin vzrostla z 12,47 milionu diváků v roce 2009 na loňských 13,537 milionu diváků, což je nejlepší výsledek od roku 1993. Na dotaz ČTK to dnes sdělila Unie filmových distributorů.   Tržbám kin loni kromě výrazně vyšší návštěvnosti pomohlo i vstupné, jehož průměrná úroveň se například v prvním pololetí zvýšila meziročně o zhruba 15 korun na 113 korun. Dražší vstupné souvisí zejména se vstupenkami na trojrozměrné filmové trháky, jako je sci-fi film Avatar režiséra Jamese Camerona či Alenka v říši divů od Tima Burtona. Avatar má na kontě více než 1,28 milionu diváků a utržil rekordních 210 milionů korun. Na Alenku v říši divů do kin přišlo zhruba 400.000 diváků, kteří za vstupenky utratili 60 milionů korun.   Ve druhé polovině loňského roku patřil mezi nejúspěšnější filmy například snímek režiséra Petra Jákla Kajínek, který do konce října utržil zhruba 86 milionů korun. Dobře si vedla také nová tragikomedie režiséra Tomáše Bařiny a scenáristy Michala Viewegha Román pro muže, jejíž celkové tržby na začátku prosince obnášely zhruba 55 milionů korun. Diváky lákal i příběh ze 70. let Občanský průkaz režiséra a producenta Ondřeje Trojana.   Česká kina už předloni navzdory hospodářské krizi vykázala rekordní tržby 1,251 miliardy korun, které kvůli vyššímu vstupnému meziročně vzrostly o 31 milionů korun. Hlavní podíl na tržbách i návštěvnosti mají v posledních letech multikina, v jejichž pokladnách v roce 2009 skončilo 87 procent tržeb kin.   Na celkové návštěvnosti se multikina předloni podílela 70 procenty. Tržby 24 multikin v roce 2009 vzrostly na 1,087 miliardy korun z 1,027 miliardy v roce 2008. Jejich návštěvnost se v roce 2009 zvýšila na 8,67 milionu diváků z 8,56 milionu o rok dřív.   beh dvd  