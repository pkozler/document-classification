 ČSÚ odmítl kritiku Lesů ČR kvůli nezveřejnění indexu cen dříví  Doplnili jsme vyjádření Lesů ČR ve 4. odstavci.   --------------------    Hradec Králové 25. května (ČTK) - Český statistický úřad odmítl odpovědnost za možné ztráty státního podniku Lesy České republiky (LČR) kvůli nezveřejnění indexu cen dříví za první čtvrtletí. Vyplynulo to z dnešního vyjádření ČSÚ k úterní výhradě podniku k postupu statistiků. Podle indexů ČSÚ se má průběžně měnit cena, za kterou Lesy ČR prodávají dříví svým smluvním partnerům.   ČSÚ index cen dříví za první čtvrtletí nezveřejnil. Zdůvodnil to tím, že se výrazně změnila struktura respondentů, a to kvůli změnám v těžbě a prodeji dřeva u LČR. LČR tvrdí, že jim kvůli nezveřejnění indexu hrozí významný propad příjmů. "Máme významné pochybnosti o tom, zda je nezveřejnění indexu v souladu se zákonem o státní statistické službě," uvedl generální ředitel LČR Svatopluk Sýkora.   Předsedkyně ČSÚ Iva Ritschelová uvedla, že za skutečnost, že index byl zakomponován do smluv Lesů ČR, odpovídají státní lesy. "ČSÚ tedy není a nemůže být zodpovědný za dopady nezveřejnění cenového indexu surového dříví vlastníků za 1. čtvrtletí 2011 na hospodaření LČR," uvedla Ritschelová. ČSÚ odmítl možnost, že porušil zákon.   Podle mluvčího LČR Zbyňka Boublíka je zarážející, že ČSÚ index ještě nevyhlásil, když index cen v lesnictví vyhlašuje od roku 1991. "Přitom ještě letos v dubnu ČSÚ vydání indexu na 1. čtvrtletí avizoval na svých webových stránkách," uvedl. Lesy ČR prý neměly nejmenší důvod pochybovat o tom, že by v souvislé řadě indexů, vyhlašovaných podle zákona a vyhlášky ČSÚ, jedno období bezdůvodně chybělo. "Nemožnost spolehnout se na kontinuitu výstupů z ČSÚ není pozitivní zprávou pro podnikatelské prostředí," uvedl Boublík.   Podle ČSÚ není možné pokračovat v časové řadě indexu cen dříví v původní metodice. "Tento údaj by byl počítán na základě dvou nesrovnatelných skupin respondentů. ČSÚ je přesvědčen, že takový index by nebyl objektivním ukazatelem cenového vývoje na trhu se surovým dřívím a z tohoto důvodu rozhodl jej nezveřejnit," uvedla mluvčí ČSÚ Jana Víchová.   Při dubnové fakturaci LČR vycházely z cen prvního čtvrtletí 2011. Podnik nicméně věří tomu, že ČSÚ index nakonec vyhlásí. "Smluvní partnery jsme informovali o tom, že cena není konečná a že bude po vyhlášení (indexu) upravena," uvedl v úterý mluvčí LČR Zbyněk Boublík.   Lesnické firmy v loňské soutěži na lesnické práce pro letošní rok nabídly ceny dřeva, které se jim v průběhu trvání smlouvy upravují cenovým indexem vydávaným ČSÚ. Indexy mají každé čtvrtletí zohledňovat pohyb cen dřeva na trhu. Tento výpočet ceny je zakotven ve smlouvě mezi LČR a firmami.   ry mol  