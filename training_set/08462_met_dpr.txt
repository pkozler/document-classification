 V M. Boleslavi se po řadě chodníků nedá jít, je na nich ledovka  Mladá Boleslav 7. ledna (ČTK) - Na řadě chodníků v Mladé Boleslavi, kde ve čtvrtek večer vyhlásil primátor kvůli ledovce kalamitní stav, zůstávají stále zledovatělé úseky. Silnice se tam podařilo do dnešního rána zprůjezdnit. ČTK to řekl mluvčí města Pavel Šubrt. Chirurgové zaznamenali enormní nárůst úrazů.   Sjízdnost silnic se podařilo během noci ze čtvrtka na pátek díky intenzivní práci většinou zajistit, uvedl Šubrt. Nyní situaci napomáhá, že se otepluje. Zledovatělé úseky ale zůstávají na řadě chodníků. "Řidiči i chodci by při pohybu po městě měli dále zachovávat velkou opatrnost," varoval Šubrt.   Lékaři chirurgie mladoboleslavské Klaudiánovy nemocnice ošetřili od čtvrtečního večera do dnešních 08:00 už 25 pacientů převážně se zlomeninami a naraženinami. Nyní je podle mluvčí nemocnice Kamily Hamáčkové čekárna chirurgické ambulance stále plná. "Změnila se věková struktura pacientů. S úrazy přicházejí také lidé mladší 50 let, kteří šli ráno do zaměstnání" řekla Hamáčková. Mezi zraněnými nebylo zatím žádné dítě, lékaři ošetřovali už také jednoho pacienta se zlomeninou krčku.   zik jpt  