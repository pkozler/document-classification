 Průzkum: Protesty lékařů znepokojily veřejnost, většina je proti  --------------------    Ke zpravodajství: GRAFIKA   --------------------    Praha 25. ledna (ČTK) - Protestní akce nemocničních lékařů s názvem Děkujeme, odcházíme velmi znepokojila veřejnost, většina lidí v tomto případě ale stojí proti lékařům. Podle aktuálního průzkumu agentury Médea Research sice velká část obyvatel rovněž uznává, že by nemocniční lékaři měli mít vyšší platy než dosud, jejich požadavek na mzdu v trojnásobku průměrné mzdy je podle nich ale přemrštěný.   V rámci akce, která má přinést nemocničním lékařům zvýšení platů, už podalo výpověď na 3800 nemocničních lékařů. V nemocnicích jich pracuje podle různých čísel statistiků 12.000 až 18.000. Nejhorší situace je přitom na Vysočině, kde chce odejít téměř 60 procent doktorů.   Za lékaře se v průzkumu postavila čtvrtina obyvatel, naopak 59 procent lidí jejich protesty neschvaluje. Polovina dotázaných je zároveň ale znepokojena tím, že by lékaři na základě podaných výpovědí k 1. březnu nepřišli do nemocnic. Dvě pětiny lidí to ale nechává klidnými.   Téměř 40 procent dotázaných v průzkumu rovněž vyjádřilo své obavy z toho, že by nedostatek lékařů v nemocnicích mohl zhoršit zdravotní stav pacientů nebo dokonce ohrozit jejich život. Dvaapadesát procent lidí si to nemyslí.   Na otázku, zda by lékaři měli dostávat vyšší platy, záporně odpovědělo jen 15 procent lidí. Naopak 57 procent s tím souhlasí, přesto 47 procent dotázaných zároveň považuje jejich požadavek trojnásobného českého průměrného platu za přehnaný. Jeho oprávněnost uznává čtvrtina veřejnosti.   Agentura provedla provedla průzkum ve dnech 4. až 13. ledna a na položené otázky v něm odpovídalo 501 respondentů starších 18 let.   ktp mkv  