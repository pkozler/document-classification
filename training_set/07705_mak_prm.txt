 Markit: Podmínky v českém průmyslu se v květnu zhoršily  Praha 1. června (ČTK) - Podmínky ve zpracovatelském sektoru v ČR se v květnu zhoršily, květnový index nákupních manažerů (PMI) klesl na 55,9 bodu z dubnových 59 bodů. Index tak poklesl na nejnižší hodnotu od února 2010. Oznámila to dnes společnost Markit Economics, která údaje zpracovala pro banku HSBC. Úroveň 50 bodů je v indexu předělem mezi růstem a poklesem aktivity.   Index, který sleduje kromě výroby a nových objednávek zaměstnanost, termíny dodávek od dodavatelů a zásoby na skladě, se drží nad 50 body od listopadu 2009. Předtím byl 16 měsíců za sebou pod touto hranicí.   "Zlepšování podnikatelských podmínek v květnu znatelně oslabilo, během měsíce index poklesl o 3,1 bodu. Zpomalení se projevilo na všech složkách indexu, nejvíce na výrobě. Prudce poklesly i nové zakázky a nové exportní zakázky, které indikují budoucí trendy," uvedl hlavní ekonom HSBC pro střední a východní Evropu a subsaharskou Afriku Murat Ulgen. Květnové zpomalení je podle něj v souladu se zpomalením v Evropě včetně středu eurozóny.   Markit je společnost, která poskytuje finanční informační služby. Má přes 1200 zaměstnanců v Evropě, Severní Americe a oblasti Asie a Pacifiku. Jejich služeb využívá více než 1500 finančních institucí.   sos mha  