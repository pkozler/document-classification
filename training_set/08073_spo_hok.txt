 Plekanec se v NHL podílel dvěma góly na kanonádě Montrealu  --------------------    Ke zpravodajství: FOTO/aktuality   --------------------    New York 22. ledna (ČTK) - Český útočník Tomáš Plekanec podpořil v pátečním utkání NHL dvěma góly jednoznačnou výhru Montrealu 7:1 v Ottawě a stal se první hvězdou zápasu. Kladenský odchovanec je se 16 trefami opět nejlepším českým střelcem v soutěži.   Plekanec se poprvé gólově prosadil už ve čtvrté minutě, kdy střelou z mezikruží zvyšoval na 2:0. Při své druhé trefě, která znamenala průběžné vedení Canadiens 5:1, využil zaváhání domácího obránce Chrise Phillipse, obral ho o kotouč a samostatný únik zakončil střelou nad lapačku.   Český brankář Tomáš Vokoun inkasoval za 65 minut hry jediný gól, přesto s Floridou prohrál doma s Tampou Bay 1:2 po samostatných nájezdech. Jediným úspěšným střelcem v penaltovém rozstřelu byl Dominic Moore, jenž překonal Vokouna ve třetí sérii forhendovým blafákem. V dresu poražených Panthers neproměnil nájezd Michael Frolík.   lbc  