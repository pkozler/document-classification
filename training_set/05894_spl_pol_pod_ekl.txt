 Dobřany dokončují unikátní koupaliště čištěné vodními rostlinami  --------------------    Ke zpravodajství: AUDIO   --------------------    Dobřany (Plzeňsko) 18. ledna (ČTK) - Šestitisícové Dobřany dokončují přírodní koupaliště, jehož technologie je v Česku unikátní. Koupací biotop, v němž se voda čistí ve filtračních lagunách s vodními rostlinami, tedy bez jediného gramu chlóru, vznikne v městské klidové zóně za 26 milionů korun. Veřejnosti se otevře v polovině července, řekl ČTK starosta města Dobřany Marek Sýkora.   "Jde o letošní největší a prioritní investiční akci," dodal. Kapacita celého areálu je 1800 až 2000 lidí, koupat najednou se může až tisícovka lidí. Plocha s vodními prvky bude zasazena do parku, na suchu vzniknou dětské a beachvolejbalové hřiště. Nabídne kompletní zázemí pro veřejnost jako šatny, sprchy, umývárny, půjčovnu lehátek, slunečníků a deštníků. Koupací prostor bude mít i část pro neplavce s brouzdalištěm pro nejmenší.   "Bude to sice v podstatě umělý rybník, ale výjimečné bude jeho čištění výhradně přírodními procesy prostřednictvím lagun s rostlinami, tedy bez jediného gramu chlóru či jiné chemikálie," řekl starosta. Město už nedávno hotovou technologii vyzkoušelo. Do čtyř dnů bylo koupaliště krásně vyčištěno a kvalita hodně atakovala kvalitu pitné vody, dodal. Voda se bude čistit během koupání, v létě nonstop.   Celková plocha bude přes 2000 metrů čtverečních, z toho ke koupání 1700 m2. "Inspirovali jsme se u zařízení v Kovalovicích u Brna (otevřeno v červnu 2007). Budeme mít ale kvalitnější systém čištění a naše koupaliště bude zhruba 2,5krát větší," uvedl Sýkora.   Přírodní koupací biotop je zasazen do klidové zóny v prostoru parku mezi ulicí Ústavní a rybníkem Dolní Kotynka, těsně nad areálem TJ Dobřany zvaným Džungle. Součástí volnočasového komplexu bude i bývalý lidový dům, kde vybuduje soukromník malý vnitřní bazén, masáže, saunu a vířivky. V Džungli už jsou plochy na tenis, pétanque, kuželky a fotbal. V novém areálu bude občerstvení a parkoviště pro 50 vozů.   Stavba potrvá dva roky. Se žádostí o dotaci z evropského programu ROP město neuspělo. Staví za své a požádá pouze o menší podporu na dětské hřiště. Jako přírodní koupaliště sloužil dosud místním pouze nepříliš čistý rybník v tři kilometry vzdálené Vstiši. V názorovém průzkumu, který provedla radnice, bylo koupaliště druhou nejžádanější investicí ze strany veřejnosti. Nejvíce chtěli občané supermarket a na třetím místě skončila obnova náměstí, kterou radnice dokončila loni v dubnu za 50 milionů korun, z EU město získalo 38 milionů Kč.   Václav Prokš sap  