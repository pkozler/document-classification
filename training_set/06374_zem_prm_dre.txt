 ČSÚ: V Olomouckém kraji se loni meziročně zvýšila těžba dřeva  Olomouc 25. července (ČTK) - V Olomouckém kraji se loni meziročně zvýšila těžba dřeva. Vzrostla o 16,6 procenta na 1,34 milionu metrů krychlových. Proti roku 2009 je to v absolutních číslech o 190.445 krychlových metrů více. V celé zemi se loni dřeva vytěžilo přes 16,7 milionu metrů krychlových. Vyplývá to z informací, které zveřejnil Český statistický úřad.   Podstatná část dřeva vytěženého loni v Olomouckém kraji byla z jehličnatých stromů, především ze smrků. Jehličnatého dřeva bylo celkově 1,14 milionu metrů krychlových, o 15 procent více než předloni. Listnatého dřeva lesníci v minulém roce vytěžili 193.325 metrů krychlových, meziročně o 26,8 procenta více. Při takzvané nahodilé, tedy neplánované těžbě, se loni v kraji zpracovalo 508.000 metrů krychlových dřeva, zhruba stejně jako předloni.   Důvodem vyšší těžby v Česku, která meziročně narostla o osm procent, byl příznivý vývoj cen surového dřeva v tuzemsku i v zahraničí. Po dvouleté krizi v dřevozpracujícím průmyslu totiž začala opět růst výroba a spotřeba dřevěných polotovarů a výrobků. V Česku se loni nejvíce dřeva vytěžilo na jihu Čech, a to zhruba 2,36 milionu metrů krychlových. Nejméně, 467.110 metrů krychlových v Ústeckém kraji. Olomoucký kraj se na celkovém objemu těžby v Česku podílel zhruba osmi procenty.   orv mol  