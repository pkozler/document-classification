 Ukřižovaný Jihokorejec na začátku května asi spáchal sebevraždu  Soul 18. května (ČTK) - Jihokorejský taxikář, který byl začátkem května nalezen ukřižovaný v jednom lomu na jihu země, zřejmě podstoupil tato muka jako sebevraždu. S tímto zjištěním přišla dnes podle agentury AP jihokorejská policie.   Muž oblečený pouze ve spodním prádle měl ruce a nohy přibity k dřevěnému kříži, na hlavě měl trnovou korunu. Na boku hrudi měl ránu a krk, paže a břicho měl ovázány nylonovými strunami. Po stranách hlavního kříže, který byl umístěn v opuštěném kamenolomu ve městě Mungjong, byly vztyčeny dva menší kříže.   Policie po dlouhém vyšetřování dospěla k názoru, že 58letý muž identifikovaný jako Kim spáchal sebevraždu bez jakékoliv pomoci. Sebevrah pravděpodobně nejprve přitloukl ke kříži svoje nohy, přivázal se za krk a sám se také bodl do hrudi. Zřejmě si také sám vyvrtal díry do rukou a pak se "nasadil" na hřeby připravené v kříži.   Policie ve stanu poblíž téměř biblického výjevu našla hřebíky, kladivo, elektrickou vrtačku, kousky dřeva a návod jak sestrojit kříž. Nedaleko také stál vůz s dokumenty na příjmení Kim.   Vyšetřovatelé nalezli poznámky s plánem ukřižování. Ještě před celou akcí Kim uzavřel svůj bankovní účet a zrušil dohodu o užívání mobilního telefonu. I to by odpovídalo přípravám na odchod ze života, soudí policie.   Policisté provedli rekonstrukci některých fází ukřižování a dospěli k závěru, že dospělý muž by byl schopen tento akt na sobě sám provést.   Kim byl zanícený křesťan a policie se domnívá, že právě jeho hluboké náboženské zanícení mu mohlo pomoci překonat nezměrnou bolest.   Pitva prokázala, že muž zemřel na vykrvácení z bodné rány a na udušení. Není ale známo, kdy přesně se muž ukřižoval, ani jak dlouho na konstrukci visel, než zemřel. Stalo se tak ale zhruba týden až deset dní po Velikonocích, během nichž je po celém světě ztvárňováno ukřižování Ježíše Krista. Ovšem například na Filipínách tento církevní svátek nabývá reálné podoby, když se tam vždy několik desítek lidí nechá skutečně na několik minut ukřižovat.   hit pz  