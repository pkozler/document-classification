 Spolupráce Jágra s Červenkou přinesla Omsku další výhru  Aktualizovali jsme 1. odstavec.   --------------------    Moskva 7. ledna (ČTK) - Spolupráce Jaromíra Jágra s Romanem Červenkou přinesla Omsku dva góly v dnešním utkání KHL s Magnitogorskem. Avangard vyhrál 5:3 a posunul se do čela Černyševovy divize. V celé soutěži mají více bodů jen Kazaň a Jaroslavl.   Jágr už na začátku čtvrté minuty otevřel v přesilové hře skóre po Červenkově přihrávce, v druhé třetině si čeští útočníci role vyměnili při vítězném gólu na 4:2. V poslední části Omsk ještě rychle zareagoval na soupeřovo snížení brankou Alexandra Pěrežogina, u které asistoval Martin Škoula.   Avangard vybojoval čtvrté vítězství za sebou a bodoval v desátém utkání v řadě. Od 1. prosince, kdy Omsk prohrál v Čerepovci, narušila jeho vítěznou sérii jen porážka po nájezdech na ledě CSKA Moskva na Štědrý den.   Útočník Barysu Astana Jiří Novotný byl autorem finálních přihrávek u posledních dvou gólů v zápase s Čeljabinskem, kterými domácí otočili výsledek na 4:3. V druhé třetině proměnil Novotného asistenci ve vyrovnávací gól Lukáš Kašpar.   gi pam nkr ohr  