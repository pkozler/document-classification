 Dopravu v Libereckém kraji stále komplikují sněhové jazyky  Aktualizovali jsme 1. až 3. odst. podle informací Krajské správy silnic a Českých drah.   --------------------    Liberec 6. ledna (ČTK) - Dopravu v Libereckém kraji komplikují sněhové jazyky a závěje. Jen pro osobní auta a autobusy byla dnes kvůli neustálému zafoukávání průjezdná silnice číslo 13 na Frýdlant, silničářům se ji mezi Albrechticemi a Frýdlantem podařilo v obou směrech zprůjezdnit až kolem 19:00. Na Liberecku ale stále zůstávají neprůjezdné některé úseky silnic nižších tříd, řekl ČTK hlavní dispečer Krajské správy silnic Libereckého kraje Pavel Pospíšil. Potíže kvůli sněhu jsou i na železnici.   Problémy jsou podle Pospíšila stále například v úsecích mezi Lázněmi Libverda a Ludvíkovem pod Smrkem, na silnici z Nového Města pod Smrkem do Jindřichovic pod Smrkem nebo z obce Černousy směrem na habartickou část Háj.   Neprůjezdná byla byla dnes odpoledne i silnice 9 ze Svoru na Varnsdorf, kterou silničáři kvůli závějím uzavřeli kolem 15:00. Už před polednem se podařilo obnovit provoz také na železniční trati z Liberce do Karlova pod Ještědem a krátce před 16:00 vyjely znovu vlaky i z Raspenavy do Bílého Potoka pod Smrkem. Podle informací na stránkách Českých drah byl ve 20:00 stále neprůjezdný úsek mezi Frýdlantem a Jindřichovicemi pod Smrkem. Náhradní doprava byla zajištěna autobusy.   "S tvorbou sněhových jazyků a závějí musí kvůli silnému nárazovému větru počítat motoristé v celém Libereckém kraji, zejména v otevřených a hřebenových částech silnic," řekl Pospíšil. Už od časného rána podle něj silničáři intenzivně pracují na zprůjezdnění všech komunikací. "Když se jim silnici podaří na jednom úseku zprůjezdnit, jinde ji závěj znovu uzavře," poznamenal. Špatně průjezdné jsou podle něj kvůli sněhovým jazykům i silnice v Dolní Suché a Dolním Sedle, na silnici z Jítravy na Zdislavu a také z Jablonného v Podještědí do Dubnice a na dalších místech.   Kvůli sněhovým jazykům a závějím mají od rána plné ruce práce i hasiči, kteří několikrát zachraňovali motoristy uvízlé v závějích hlavně na Frýdlantsku. "Ráno uvízl osobní vůz jedoucí ve směru na Frýdlant u obce Dětřichov v navátém sněhu. Řidička se nemohla dostat z vozu a žádala o pomoc na tísňové lince. Na místo byli vysláni profesionální hasiči z Raspenavy, sami měli velké potíže se do Dětřichova dostat. Nakonec na místě z návějí vytáhli i další dva osobní vozy," popsala situaci mluvčí hasičů Iva Michalíčková. Později se do Dětřichova hasiči vraceli zachránit starší manželský pár, který v autě rovněž uvěznil sníh.   Silničáři doporučují motoristům na Frýdlantsko nevyjíždět. "Do horských oblastí by měli vjíždět motoristé pouze se zimní výbavou: zimní pneumatiky s dostatečnou výškou vzorku, sněhové řetězy a nářadí k případnému vyproštění vozidla," řekl Pospíšil. Na Semilsku a Jablonecku hrozí podle něj pád stromů na silnice pod vahou námrazy a sněhu.   Kvůli špatně průjezdným komunikacím posílila svou službu na Frýdlantsku i zdravotnická záchranná služba. Jedna sanitka s posádkou je připravena v Raspenavě u hasičů, druhá na svém stanovišti ve Frýdlantu," řekla ČTK mluvčí Zdravotnické záchranné služby Libereckého kraje Lenka Markovičová.   ivc jem jpt hš  