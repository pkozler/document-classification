 Bulharsko otevřelo mezisklad jaderného odpadu  Sofia 12. května (ČTK) - Bulharsko otevřelo mezisklad jaderného odpadu pro vyhořelé palivo z nukleární elektrárny Kozloduj. V takzvaném suchém skladišti může být až 50 let uloženo 5256 kazet s jaderným odpadem. Zařízení, které podle premiéra Bojka Borisova splňuje všechny zátěžové testy, činí Bulharsko nezávislé na Rusku, kam již odpad nemusí být převážen, uvedla dnes agentura DPA.   Skladiště za 70,5 milionu eur (1,7 miliardy korun) vybudovala německá společnost NUKEM Technologies. Radioaktivní materiál bude uložen v 72 kovových a betonových sudech. Chlazení paliva bude zajištěno vzduchem, vodní chlazení by vyžadovalo trvalé dodávky elektrické energie, poznamenal Reuters.   Kozlodujská elektrárna doposud uchovává radioaktivní odpad v chladicích bazénech a následně ho odesílá do Ruska k dalšímu zpracování a uskladnění. Bulharské ministerstvo energetiky si od nového zařízení slibuje větší flexibilitu při zajišťování transportů odpadu do Ruska. Sofia se podle Reuters chce do roku 2013 rozhodnout, zda vybuduje hlubinné úložiště odpadu.   Nové skladiště bude prozatím přijímat odpad ze čtyř již uzavřených bloků nukleárního komplexu Kozloduj. Později má být upraveno i pro ukládání materiálu z posledních dvou dosud fungujících reaktorů.   Dva měsíce po jaderné katastrofě v japonské elektrárně Fukušima Borisov zdůraznil, že Bulharsko se prozatím atomové energie nevzdá. "Zříci se jí, to by byla hloupost, když tak naši sousedé nečiní," citovala DPA ministerského předsedu.   zpt vju  