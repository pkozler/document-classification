 Americké automobilky v čele s GM zvýšily loni domácí prodej  Doplnili jsme a upravili pasáž o prodeji zahraničních automobilek v 6. a 7. odstavci, rozšířili jsme 5. odstavec o další informace.   --------------------    Detroit 4. ledna (ČTK) - Americké automobilky General Motors (GM), Ford a Chrysler loni překonaly krizový rok 2009 a zvýšily prodej osobních a lehkých užitkových vozů na domácím trhu. V posledním měsíci roku se tempo prodeje dostalo nejvýše za 16 měsíců a v letošním roce analytici čekají zrychlení růstu na mírně dvouciferné tempo.   Odbyt vozů GM, která byla během roku 2009 v bankrotovém režimu a loni na podzim uskutečnila rekordní primární nabídku akcií, loni vzrostl o 6,3 procenta na 2,22 milionu. Ford prodal 1,94 milionu vozů, což byl růst o 15 procent. Chrysler zvýšil odbyt o 16,5 procenta na 1,09 milionu, plyne z dnešních údajů jednotlivých automobilek.   V samotném prosinci se odbyt vozů GM díky úspěchu nových modelů zvýšil meziročně o 7,5 procenta a u čtyř zbývajících značek skupiny vzrostl o 16 procent. Prodej Fordu vzrostl o 6,7 procenta, Chrysler prodal o 16 procent více aut než v prosinci 2009.   GM odhaduje, že celý trh v posledním měsíci roku vykáže celoročně přepočtené tempo prodeje 13 milionů vozů, což by bylo nejvíce od srpna 2009. Ekonomové podle agentury Reuters čekají prosincové celoroční tempo prodeje v průměru jen na 12,3 milionu.   Analytici firmy J. D. Power and Associates předpokládají, že v loňském roce americký automobilový trh posílil o deset procent na 11,6 milionu vozů. I přes nárůst to však byl druhý nejhorší rok za téměř tři desetiletí po krizi roku 2009. V letošním roce čekají vzestup na téměř 13 milionů, zatímco GM a Ford odhadují zvýšení až na 13,5 milionu. Návrat na úrovně první poloviny desetiletí, kdy prodej dosahoval 17 milionů vozů ročně, však je zatím pro automobilky hudbou budoucnosti.   Z velkých zahraničních automobilek byla úspěšná jihokorejská společnost Hyundai Motor, jejíž odbyt se v prosinci zvýšil o 33 procent a za celý rok o 24 procent. Odbyt vozů japonského Nissanu vzrostl minulý měsíc o 28 procent a celoročně o 18 procemt. Největší evropská automobilka Volkswagen, která však má na americkém trhu jen desetinový podíl proti GM, zvýšila v prosinci odbyt o 18 procent a roční odbyt posílila o 20 procent.   Jedinou velkou automobilkou, která v prosinci vykázala v USA pokles, byla japonská jednička Toyota, která nadále doplácí na stahování svých vozů do servisů. Prodej vozů Toyota klesl o 5,5 procenta, i když za celý rok stoupl o 7,2 procenta.   Americký trh loni zastavil čtyřletý trend klesajícího prodeje a automobilky se podle expertů budou muset letos namísto dosavadních plánů zeštíhlování připravit spíše na rozšiřování výrobních kapacit. Zákazníci se díky postupnému oživování ekonomiky vracejí k nákupům, přestože ceny paliv rostou, americký trh bydlení zůstává v útlumu a míra nezaměstnanosti zůstává nadále nezvykle vysoká.   V očekávané nadcházející expanzi budou moci automobilky spoléhat na nadále silný růst na mladých trzích. GM například loni zvýšila svůj prodej v Číně o 29 procent na 2,35 milionu vozů a prodala zde o zhruba 130.000 aut více než na domácím trhu.   Ford předpovídá, že celosvětový prodej aut letos dosáhne nové rekordní úrovně 75 až 85 milionů vozů. "Globální ekonomika se dostává do dynamické fáze," uvedla k odhadu hlavní ekonomka firmy Ellen Hughes-Cromwicková.   hp jw  