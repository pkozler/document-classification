 Sadil: Banky loni zvýšily objem nových hypotéky na 82 mld. Kč  --------------------    Ke zpravodajství: FOTO ve Fotobance; GRAFIKA   Rozšířili jsme o další informace ve 3. až 5. odstavci. Rozšířili jsme tabulku.   --------------------    Praha 6. ledna (ČTK) - Tuzemský trh hypoték pro občany loni po dvou letech poklesu meziročně stoupl o zhruba desetinu. Vyplývá to z expertního odhadu Hypoteční banky, o kterém dnes informoval její generální ředitel Jan Sadil. Banky podle odhadu poskytly v loňském roce občanům hypoteční úvěry za zhruba 82 miliard korun; v roce 2009 to bylo za 74 miliard korun.   "Rok 2010 byl pro hypoteční trh velmi náročný a složitý, zároveň ale relativně úspěšný," uvedl Sadil. Zároveň upozornil, že loňský rok byl čtvrtým nejúspěšnějším za dobu existence hypotečního trhu v ČR. V následujících letech se podle Sadila bude objem nově poskytnutých hypoték občanům ročně pohybovat mezi 70 až 100 miliardami korun.   Úrokové sazby hypoték klesly loni zhruba o jeden procentní bod. Podle Sadila je ovšem vztah mezi úročením hypoték a zájmem o ně je přeceňován a má zanedbatelný vliv na poptávku.   Stejně tak se loni podle něj nenaplnily předpovědi, že hypoteční trh bude tažen refinancováním hypoték. Původní odhady počítaly pro loňský rok s tím, že na trhu budou na refinancování k dispozici hypotéky až za 100 miliard korun. "V Hypoteční bance je 80 procent všech nově poskytnutých hypoték na koupi domu nebo bytu. A v těch zbylých 20 procentech je jen část hypoték, kterými byla splacena hypotéka u jiného finančního ústavu," uvedl.   Hypoteční banka je na trhu podle objemu nově poskytnutých hypoték jedničkou s téměř třetinovým tržním podílem. Podle výpočtů banky následuje Komerční banka se čtvrtinový tržním podílem. Česká spořitelna má prý 15procentní podíl a Raiffeisenbank 13 procent. "Loni na podzim jsme se stali jedničkou i v bilančních zůstatcích hypoték, a překonali jsme tak i v této oblasti Českou spořitelnu," uvedl Sadil.   Podle údajů ministerstva pro místní rozvoj tuzemské hypoteční banky poskytly občanům za tři čtvrtletí loňského roku hypotéky za 59,7 miliardy korun. V meziročním srovnání to byl téměř šestiprocentní nárůst. Podle Fincentrum Hypoindexu pak za 11 měsíců roku 2010 banky poskytly hypotéky za 74 miliard korun.     Vývoj nově poskytnutých hypoték občanům      Rok  Objem (v mld. Kč)     1995  1,17     1996  4,4     1997  3,6     1998  4,8     1999  5,6     2000  10,3     2001  14,7     2002  22,5     2003  36,2     2004  52     2005  72     2006  100,8     2007  142,3     2008  120     2009  73,9     2010  82*     * expertní odhad Hypoteční banky   Zdroj: MMR, Hypoteční banka   sos dvd  