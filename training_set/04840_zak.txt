 Muž v M. Třebové přepadl hernu, odnesl si desítky tisíc korun  Moravská Třebová (Svitavsko) 18. ledna (ČTK) - Muž ozbrojený pistolí dnes v Moravské Třebové na Svitavsku přepadl hernu. Odnesl si několik desítek tisíc korun. Hrozí mu až deset let ve vězení. ČTK to řekla policejní mluvčí Anna Štegnerová.   Poté co lupič získal peníze, nastříkal obsluhující ženě do očí pepřový sprej a utekl. Pachatel měří asi 170 centimetrů a je mu 20 až 40 let. V době přepadení měl na sobě tmavou bundu a obličej zahalený šálou.   Podobný případ se stal na začátku roku ve Svitavách. Lupič přepadl poštovní doručovatelku v panelovém domě a také jí nastříkal do obličeje pepřový sprej. S pomocí nájemníků se žena pachateli ubránila a on z místa utekl, aniž něco ukradl.   jlc snm  