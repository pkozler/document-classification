 V prvních dnech nového roku hlásí zimní střediska méně lyžařů  Zlín 2. ledna (ČTK) - Tradičně méně lidí než v posledních dnech uplynulého roku vyrazilo o víkendu do většiny lyžařských areálů ve Zlínském kraji. To i přesto, že podmínky zimní sporty jsou v regionu skvělé. Ve vyšších polohách si na své přijdou i běžkaři. Celkově hodnotí vlekaři letošní zimní sezonu zatím jako velmi vydařenou. Vyplynulo to z dnešní ankety ČTK.   V provozu jsou všechny lyžařské areály ve Zlínském kraji. Skvělé podmínky hlásí i níže položená střediska. Například na sjezdovkách v jednom z nejníže položených střediscích v regionu - na Stupavě na Uherskohradišťsku, leží až metr převážně technického sněhu. "Nový rok a dnešek jsou tradičními slabšími dny. Lidé po Silvestru více odpočívají. Tržbu nám ale udělal Silvestr a dny mezi svátky," řekla Bohdana Orlová.   Podobně se vyjádřili i ostatní dnes oslovení provozovatelé či vlekaři. Mezisváteční dny hodnotí jako velmi vydařené, Nový rok a dnešek je prý "spíše volnější". "Před Silvestrem a na Silvestra parkoviště doslova praskaly ve švech. Stály se fronty na vleky. To bylo nejen v našem areálu, ale prakticky i ve všech střediscích ve Velkých Karlovicích," komentoval Leo Bača ze Ski areálu Razula, jedno z největších lyžařských středisek ve Zlínském kraji.   Zatímco v níže položených oblastech regionu si na své běžkaři spíše nepřijdou. Ve vyšších polohách mají ideální podmínky. Upraveny jsou například všechny tratě na Pustevnách v Beskydech. "Návštěvnost je ale nyní o něco slabší. To je ale tak vždy, každé první dny v novém roce. Jinak dny po svátcích a Vánoce byly velmi vydařené," přiblížil vedoucí areálu Pustevny Karel Šrubař.   Naopak neustále plno hlásí svah ve Zlíně. "Jsme malí. Mohli bychom mít i dvojnásobnou kapacitu," uvedl generální ředitel společnosti Michal Cepek. Středisko, zřejmě jako jediné v kraji, bylo na Silvestra v provozu 24 hodin. Jen za tu dobu se na svahu vystřídalo podle Cepka až 600 lyžařů. "Čekali jsme větší návštěvnost, ale Silvestr na svahu se setkal s větším ohlasem, než loni. Takže jsme spokojení. Učíme lidi se znovu svah, který je od centra Zlína vzdálený pět minut, opět chodit," doplnil.   Výborné podmínky pro lyžování hlásí i další areály v regionu. Například na Trojáku v Hostýnských vrších na Kroměřížsku je přes 50 centimetrů sněhu, v provozu jsou tři z pěti vleků.   Gabriela Sluštíková jpt  