 ČNOPK: Mzdy v mezinárodních firmách v ČR loni stouply o 7,4 pct  Praha 11. ledna (ČTK) - Mzdy zaměstnanců a vedoucích pracovníků v mezinárodních podnicích v Česku vzrostly loni v průměru o 7,4 procenta. Platy tak rostly loni méně než v roce 2008 (8,2 procenta) a o něco více než předloni (sedm procent). Vyplývá to ze studie, kterou vydala Česko-německá obchodní a průmyslová komora s poradenskou společností Kienbaum Management Consultants, která detailně zkoumá odměňování v praxi.   Průzkumu se zúčastnilo 58 firem, působících v různých odvětvích hospodářství a v regionech. Průzkum zahrnul 10.000 zaměstnanců. Studie ukazuje, že platové rozdíly nesouvisí jen s kvalifikací pracovníků, ale také s organizační a vlastnickou strukturou nebo velikostí podniku. Čím větší je podnik nebo zahraniční mateřská společnost, tím vyšší jsou platy managementu.   Příjmy zaměstnanců podle studie ovlivňuje i region, ve kterém podnik působí. V Praze se mzdy pohybují téměř 15 procent nad celostátním průměrem, následují střední a západní Čechy. Pracovníci s vyšším vzděláním mají vyšší výdělky, druh činnosti se na výši platu naopak nijak zásadně neprojevuje. Nejvyšší průměrné mzdy jsou i nadále vypláceny v chemickém a farmaceutickém průmyslu. Vedle toho značně vzrostly platy (o více než devět procent) v energetice, informačních a komunikačních technologiích, logistice a letecké dopravě.   Od roku 2009 se podle studie také příliš nezměnila dostupnost odborných a vedoucích pracovníků. Ačkoliv byla hodnocena jako uspokojivá, nedosáhla takové úrovně jako v Maďarsku a na Slovensku.   Česko-německá obchodní a průmyslová komora je se zhruba 570 členy největší bilaterální zahraniční hospodářskou komorou v České republice.   fd vju  