 Insolvenční řízení se CE WOOD bude i nadále řídit soudce Kozák  Zlín/Olomouc 22. června (ČTK) - Insolvenční řízení s lesnickou společností CE WOOD bude i nadále řídit samosoudce Krajského soudu v Brně Jan Kozák. Rozhodl o tom Vrchní soud v Olomouci. Svým usnesením tak reagoval na námitku podjatosti, kterou vznesl státní podnik Lesy ČR u přezkumného jednání na konci března. Usnesení olomoucký soud zveřejnil v insolvenčním rejstříku.   Návrh na zahájení insolvenčního řízení, které se vede od 7. ledna, podaly brněnská společnost NIKAS družstvo a Lesy ČR. V polovině února soud rozhodl, že podnik je v úpadku, který se bude řešit konkurzem.   Insolvenční správce Jiří Ostravský dnes ČTK řekl, že do řízení je přihlášeno zhruba 150 věřitelů. Celkové přihlášené pohledávky jsou v objemu zhruba 800 milionů korun. "Některé pohledávky byly přezkoumány, z toho některé popřeny. Část pohledávek byla vyloučena na zvláštní přezkumné jednání, které bude nařízeno v nejbližší době," poznamenal Ostravský.   CE WOOD je během posledních let v insolvenci potřetí, naposledy loni na podzim na návrh moskevské Volkswagen Group Finanz. Na její návrh soud řízení později zastavil. Stejně tomu bylo i v roce 2009, kdy návrh na insolvenci podaly Lesy ČR.   Skupina CE WOOD se zabývá výrobou, zpracováním a prodejem dřeva. Mateřskou společností holdingu je a.s. CE WOOD. Ta v roce 2007 vykázala tržby 3,358 miliardy Kč, její ztráta činila 47,8 milionu korun. V současnosti má firma 23 zaměstnanců, na mzdách dluží asi 200.000 korun.   slu snm  