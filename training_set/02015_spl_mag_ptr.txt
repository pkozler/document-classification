 Cider se Češi teprve učí pít, hlásí první český výrobce moku  --------------------    Ke zpravodajství: FOTO ve Fotobance  ID foto: F201003240227401, F200911300487701   --------------------    Znojmo 17. ledna (ČTK) - Češi se prý teprve pozvolna učí pít a oceňovat cider. Spotřeba tohoto kvašeného jablečného moštu s nízkým obsahem alkoholu už ale začíná pomalu stoupat. ČTK to sdělil Václav Beran ze znojemské firmy Mad Apple, která je prvním českým výrobcem cideru. Podle Berana loni firma prodala přes 40 tisíc litrů tohoto moku.   Cider je populární především v západní Evropě - v Británii, Irsku, Švédsku, Francii nebo Španělsku; v tuzemsku tento nápoj dosud příliš známý nebyl. Češi nicméně mohli ve specializovaných prodejnách a restauracích zakoupit cider z dovozu, třeba od britských firem Strongbow, irských Bulmers a Magners nebo švédské Kopparberg.   Podle Berana stojí za vyšším zájmem Čechů o cider právě fakt, že hodně navštěvují ty země, kde je cider oblíbený. "V Británii se například cideru ročně vyprodukuje 600 milionů litrů," dodal Beran.   Jeho firma se prý při výrobě cideru v závodu ve Znojmě drží anglického výrobního procesu. Jablka nicméně pocházejí ze sadů v Polabí a nápoj kvasí ve Znojmě.   "Nejlépe se cider prodává v restauracích v Praze, velký zájem je třeba i v Kutné Hoře," dodal Beran. Podle něj si český cider postupně oblíbili i cizinci žijící v Česku.   Firma Mad Apple vznikla v roce 2007. Loni na podzim získal její cider bronzovou medaili v mezinárodní soutěži International Cider Challenge 2010 ve Velké Británii.   lab jnd  