 PRE domácnostem zdraží energii za ohřev vody a teplo  Praha 3. ledna (ČTK) - Pražské domácnosti, které odebírají elektřinu od společnosti Pražská energetika (PRE) na ohřev vody a vytápění, zaplatí v letošním roce o jedno až 2,3 procenta více. Naopak domácnostem využívajícím elektřinu PRE pouze v jednotarifové sazbě pro svícení a běžné elektrospotřebiče se cena v porovnání s loňskem o 0,8 procenta sníží. ČTK to dnes sdělil mluvčí PRE Petr Holubec.   "Cena za silovou elektřinu od Pražské energetiky se pro všechny kategorie odběratelů v roce 2011 snížila, na druhou stranu se negativně projevilo navýšení příspěvku na obnovitelné zdroje," uvedl Holubec. Příspěvek na obnovitelné zdroje (OZE) vzrostl kvůli rozsáhlé výstavbě fotovoltaických elektráren.   "Zásadně platí, že celková cena elektřiny od Pražské energetiky se sice zvedá kvůli příspěvku na OZE, ale rozhodně navýšení nedosahuje uváděného celostátního průměru 4,6 procenta," dodal Holubec. PRE také zvyšuje měsíční paušál z původních 45 na 79 korun.   Elektřinu v jednotarifové sazbě odebírá podle Holubce 75 procent zákazníků PRE z řad domácností. Snížení ceny elektřiny u těchto zákazníků způsobil pokles ceny silové elektřiny, uvedl mluvčí. U zákazníků, kteří si za proud připlatí, zlevnění silové elektřiny již nedokázalo plně kompenzovat nárůst příspěvku na obnovitelné zdroje.   Maloodběratelé - podnikatelé zaplatí letos za elektřinu od PRE v jednotarifových sazbách v porovnání s loňským rokem o 1,1 procenta navíc, v topných sazbách využívajících akumulaci o 3,3 procenta a využívající přímotopy o 4,8 procenta více. S více než polovinou velkoodběratelů má PRE sjednané individuální ceny.   Elektřinu v letošním roce zdražuje také společnost ČEZ. Například u tarifu Standard pro domácnosti zdražil ČEZ energii o zhruba šest procent. "Záleží tarif od tarifu, nárůsty se liší zákazník od zákazníka," uvedl mluvčí ČEZ Ladislav Kříž. Kromě podpory obnovitelných zdrojů podle Kříže vzrostla i cena za distribuci. "Vliv fotovoltaických elektráren je nejen v přímé podpoře, ale zvyšují se i náklady na distribuci - provozovatelé fotovoltaických elektráren hradí jen část nákladů, zbývající část hradí distributor, poté všichni zákazníci," dodal Kříž.   Společnost E.ON již dříve uvedla, že domácnostem v letošním roce cenu elektřiny meziročně zvýší o jedno procento. Kdyby však razantně nevzrostla podpora obnovitelných zdrojů, mohla se konečná cena energie pro letošní rok i snížit, podotkl mluvčí E.ON Vladimír Vácha. Stejný názor mají také zástupci dalších společností. V rámci celorepublikového průměru elektřina letos podle Energetického regulačního úřadu zdraží o 4,6 procenta pro domácnosti a o 5,2 procenta pro podniky.   lko vju  