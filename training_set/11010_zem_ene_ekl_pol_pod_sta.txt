 Kanalizace ve Slaném se kvůli projektu prodražila o šest mil. Kč  Slaný (Kladensko) 22. května (ČTK) - Stavba kanalizace v místní částí Kvíc ve Slaném na Kladensku se městu prodražila kvůli špatně zpracovanému projektu o šest milionů korun. Projektanti museli předělat připojení domů ke kanalizaci nebo změnit hloubku položení potrubí, řekl ČTK místostarosta Pavel Bartoníček (ODS). Původní cena stavby se odhadovala na 21 milionů korun, město za ni nakonec zaplatí přes 27 milionů.   Původní projekt měl podle Bartoníčka tři problémy. Počítalo se s uložením potrubí jen asi 40 centimetrů pod zemí, což prý bylo nevyhovující, jelikož by se trubky rozlámaly kvůli nadměrné dopravě vedoucí na povrchu. "Musejí se také udělat extra přípojky k dešťové kanalizaci," dodal Bartoníček. Původní projekt také vůbec nepočítal s vybudováním retenční nádrže.   Starosta Ivo Rubík (ODS) nedávno avizoval, že město bude chtít vymáhat finanční ztrátu způsobenou chybou inženýra. Bartoníček se však domnívá, že případný soudní spor mezi městem a firmou nelze očekávat. "Splňovalo to všechny normy. Problém podle mne není v rovině, že by něco udělal špatně, spíše udělal něco úplně jinak," míní Bartoníček. Stavba kanalizace začala loni na podzim a skončit by měla v letošním roce.   Do příštího roku by chtělo město zavést kanalizaci za 34 milionů korun rovněž do místní části Dolín. Loni byla ve Slaném dokončena splašková kanalizace v Kvíčku, v dalších místních částech se však s výjimkou Želevčic s podobnými investicemi nepočítá. Žije v nich málo lidí a jsou příliš daleko. Například Lotouš je od centrální čističky v Blahoticích vzdálen sedm kilometrů, napojení Trpoměch není technicky možné. Kanalizace se nedočkají ani lidé v Netovicích.   mar mol  