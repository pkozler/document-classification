 Rumunští vysloužilí vojáci vypískali prezidenta za snížení penzí  --------------------    Ke zpravodajství: FOTO/aktuality   --------------------    Bukurešť 24. ledna (ČTK) - Tisíce lidí využily dnes v Rumunsku oslav státního svátku k vyjádření nespokojenosti s výrazným krácením mezd a důchodů v rámci vládního úsporného balíčku. Hlavními nespokojenci byli na demonstracích v řadě měst vysloužilí vojáci a policisté, kteří v městech Iaši a Focšani vypískali prezidenta Traiana Baseska během jeho projevu. Rumunsko slaví 24. leden jako vznik státu sloučením Valašského a Moldavského knížectví v roce 1859.   Jen v hlavním městě Bukurešti demonstrovalo dnes proti snižování důchodů nehledě na nepřízeň počasí a sněžení přes pět tisíc lidí. Účastníci akce nesli transparenty, na nichž byl prezident Basescu zkarikován jako mimozemšťan a vyzýván, aby opustil zemi. Sám Basescu se účastnil oslav ve městech Iaši a Focšani v rumunské části Moldavska, ale i tam na něj účastníci během vystoupení pískali, informovala agentura DPA.   Rumunská vláda přikročila v závěru loňského roku k razantním úsporným opatřením s cílem snížit deficit státního rozpočtu na 6,8 procenta HDP. Zaměřila se na snížení státních výdajů, především počtu státních zaměstnanců, jejich mezd a důchodů. Omezení schodku je podmínkou pro uvolnění dalších částí sanačních půjček z celkové výše 20 miliard eur (asi 506 miliard Kč) poskytovaných MMF a EU. Již v létě snížila vláda všechny platy státních zaměstnanců o 25 procent a zvýšila DPH z 19 na 24 procent.   Proti krácení platů pak demonstrovaly tisíce rumunských státních zaměstnanců. Zvlášť aktivní byli v tomto směru učitelé, koncem září demonstrovalo i na 6000 policistů. Po Novém roce zahájili protesty vysloužilí profesionální důstojníci, z nichž některým by reforma prudce snížila penze. Vláda sice při oznámení reformy zdůrazňovala, že běžných důstojnických důchodů, zřetelně vyšších než je průměr v zemi, by se snižování netýkalo. Vysloužilí vojáci tomu však s ohledem na zveřejněná nová pravidla výpočtů důchodů nevěří.   Rumunský nejvyšší soud však nedávno nová pravidla pro výpočet vojenských důchodů zamítl jako odporující zákonům. Vláda chce nyní vypracovat nový model výpočtu důstojnických důchodů, který by byl "právně neprůstřelný".   Průměrná penze se v Rumunsku pohybuje v přepočtu kolem 4200 korun, vojáci měli řádově třikrát více. Rumunsko v rámci svého vstupu do NATO výrazně snížilo početní stav armády a tisíce důstojníků poslalo do penze. Mnoho z nich bylo ještě na poslední chvíli povýšeno v hodnosti, aby brali vyšší důchod, uvedla DPA.   ik rv  