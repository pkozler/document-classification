 Chrudim nechá prověřit hospodaření své mateřské školy  Chrudim 19. května (ČTK) - Vedení Chrudimi se obrátí na Českou školní inspekci, aby zkontrolovala hospodaření Mateřské školy Svatopluka Čecha. Zároveň ředitelka školky odevzdala všechny platební karty k účtům městské organizace. O dalším postupu bude rozhodnuto až po dokončení kontroly, řekl ČTK místostarosta Roman Málek.   Radnice začala hospodaření školy prověřovat na základě anonymního podnětu. Zařízení dostává peníze na provoz od města, na platy od státu, hospodaří také s penězi vybranými od rodičů.   "Zatím přesně nevíme, jak vážné problémy jsou. Můžeme kontrolovat vlastní finanční prostředky, ostatní příliš ne. Oprávněná k jejich kontrole je Česká školní inspekce," uvedl Málek. Odbor interního auditu městského úřadu určitá pochybení ve školce zjistil, ve středu se situací zabývala mimořádná rada města.   Česká školní inspekce by měla zkontrolovat správnost využívání peněz od státu, prověřit finanční, výživové a spotřební ukazatele ve školní jídelně a rovněž mzdové listy zaměstnanců. Platební karty budou až do doby vyřešení situace uloženy v trezoru finančního odboru města.   dos hj  