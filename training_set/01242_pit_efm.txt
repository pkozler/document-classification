 Seznam.cz letos investuje přes 100 milionů korun  Praha 10. května (ČTK) - Největší tuzemská internetová firma Seznam.cz chce letos na strategické investice vynaložit přes 100 milionů korun. Další peníze chystá na akvizice. Loni společnost zvyšovala investiční rozpočet o 45 milionů. V rozhovoru pro ČTK to uvedl výkonný ředitel Seznamu Pavel Zima.   "Hlavní část investic bude, stejně jako loni, směřovat do lidí a do rozvoje technologií," uvedl. Loni Seznam nabral 45 nových vývojářů a zvýšil počet zaměstnanců ke konci roku na 800 lidí.   Seznam investoval také do vývoje nového robota, který prohledává internetové servery a zajišťuje relevanci výsledků hledání a lepší cílení reklamy. Počet získávaných informací se zdvojnásobí. To firma využije i u svého reklamního systému Sklik, který zajišťuje zobrazování kontextové reklamy. Loni Sklik táhl růst tržeb Seznamu a meziročně rostl o 60 procent.   Část investic bude směřovat do rozvoje mobilních aplikací, mapových služeb a zpravodajských Novinek. Nové verze Mapy.cz by se příští týden měla objevit v ostrém provozu. Zároveň Seznam chystá další investice do jejich obsahu, zejména do lepších mapových podkladů.   Podle Zimy je možné, že Seznam letos spustí nějakou novou oborovou službu, kam patří Sreality, Sauto nebo od loňska Sdovolená. "Většinou se při vytváření nové oborové služby orientujeme podle naší databáze firem, kde vidíme, jak se kterému oboru daří," podotkl. Sauto loni zaznamenalo z oborových služeb nejvyšší růst. Sdovolená by měla v červnu přejít po půl roce do zpoplatněného režimu.   Před měsícem Seznam spustil slevovou službu Tip. Ta by měla zůstat na hlavní stránce Seznam.cz a o její přeměně v plnohodnotný slevový server společnost neuvažuje. "Ta služba měla velmi rychlý nárůst tržeb z provizí, v druhém měsíci je to o 100 procent, takže jsme spokojení. Na přelomu května a června chystáme nějaké inovace a do dvou měsíců do projektu zapojíme další města vedle Prahy a Brna," řekl Zima.   Seznam zvažuje i nové akvizice. "V současnosti minimálně o jedné akvizici vyjednáváme, ale víc nemohu ani naznačovat," dodal. Letos již firma dokoupila druhou polovinu video serveru Stream.cz. Ten byl dosud ztrátový, letos by se pod vedením Seznamu měl dostat do mírně kladného hospodaření a od příštího roku má být ziskový.   Firma loni hospodařila s tržbami 2,25 miliardy korun, což je meziroční nárůst o 18 procent. Provozní zisk, který se v případě Seznamu příliš neliší od hospodářského výsledku, se zvýšil ze 700 na 900 milionů Kč. "Předpokládám, že si akcionáři na valné hromadě navrhnou výplatu dividendy, stejně jako v minulých letech," podotkl Zima.   Letos Seznam očekává růst tržeb mezi deseti a 20 procenty. V prvním čtvrtletí rostl o 16 procent.   Majoritním vlastníkem Seznamu je jeho zakladatel Ivo Lukačovič s podílem 70 procent. Ten se po několika letech, kdy do chodu firmy příliš nezasahoval, začal více podílet na přípravě nových služeb a aplikací.   jsa vju  