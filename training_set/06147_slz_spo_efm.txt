 Vedení ČSTV o Sazce nerozhodlo, bude dál jednat  --------------------    Ke zpravodajství: AUDIO; FOTO/aktuality; VIDEO   Zprávu jsme celkově přepracovali.   --------------------    Praha 12. ledna (ČTK) - Výkonný výbor Českého svazu tělesné výchovy nepřijal žádné rozhodnutí k situaci kolem Sazky a bude dál vyjednávat. Po dnešním jednání to novinářům řekl člen exekutivy a šéf tenisového svazu Ivo Kaderka. Dodal, že neprošel ani jeho návrh na svolání mimořádné valné hromady ČSTV.   "Byla to přehlídka ztraceného času," řekl Kaderka.   Akcionáři loterijní společnost, která má finanční problémy, dostali tři oficiální nabídky. Podnikatel Martin Ulčák, s nímž Sazka jedná o restrukturalizaci, nabízí 200 milionů ročně na deset až 15 let s podmínkou, že si Sazka udrží čistý zisk na současné úrovni. Konkurent v loterijním byznysu Synot slíbil dokonce 250 milionů ročně v příštích patnácti letech, finanční skupina Penta "jen" 130 milionů, ale s garancí na třicet let.   Všichni tři uchazeči zároveň nabídli dvě až tři miliardy na okamžitou pomoc. Penta za to chce získat stoprocentní podíl, Synot by se spokojil s dvěma třetinami akcií, Ulčák přímý vstup do společnosti nepožaduje a netrvá ani na změně jejího vedení. Radovan Vítek, který skupuje dluhy Sazky a hrozí jí insolvenčním řízením, zatím žádnou oficiální nabídku nepředložil.   Podle Kaderky na zasedání vystoupil i šéf Sazky Aleš Hušák. Ten prý uvedl, že si myslí, na Sazku bude podán insolvenční návrh podnikatelem Radovanem Vítkem. Soud by podle Hušáka ale tento návrh měl odmítnout.   Kaderka přišel na dnešní jednání s návrhem na svolání mimořádné valné hromady, která by jednala o vstupu nového strategického partnera do Sazky. Žádnou z nabídek však prý záměrně neupřednostnil.   Jinak se opozice uvnitř ČSTV ozývá nesměle. Jen šéf ragbistů a bývalý eurokomisař Pavel Telička vyzval dopisem Kořana k rezignaci a ke svolání mimořádné valné hromady. Předsedu ČSTV obvinil, že jako předseda dozorčí rady Sazky je "ve vleku vedení této společnosti".   Vstup nového vlastníka do Sazky by byl poměrně komplikovanou záležitostí. Jednotliví akcionáři totiž nemohou svůj podíl zájemcům prodat, přednostně ho musejí nabídnout ostatním akcionářům.   ČSTV je s téměř 68 procenty největším akcionářem Sazky, ale z dalších osmi minoritních vlastníků se pro změnu poměrů vyslovil jen Český olympijský výbor. Ekonomická komise ČOV dnes doporučila zabývat se jen nabídkami Penty a Synotu. "Jediná možnost, jak odvrátit krach Sazky, je zastavit zadlužování a najít investora, který by navýšil základní jmění," řekl ČTK místopředseda ČOV Jiří Kejval. Zároveň chce svolat valnou hromadu Sazky a změnit stanovy.   Prezidium Autoklub ČR na dnešním jednání rozhodlo, že počká na další vývoj situace. "Vše sledujeme a jsme připraveni se tím zabývat. Jednat budeme v případě, že by mělo dojít ke změně vlastnické struktury," řekl ČTK prezident AČR Roman Ječmínek a naznačil tak, že není změnám nakloněn.   Česká obec sokolská, která je se 14 procenty druhým největším akcionářem, bude o nabídkách jednat v sobotu. Zatím potvrdila, že se na ni obrátil realitní magnát Radovan Vítek, který skupuje dluhy Sazky, s tím, že by chtěl sokoly zastupovat na valné hromadě Sazky. Z prohlášení šéfů Sokola pro aktualne.cz však vyplývá, že tomuto návrhu pravděpodobně nevyhoví.   O tom, že se zřejmě nic měnit nebude, je přesvědčen i Zdeněk Ertl, předseda Sdružení sportovních svazů, které je dalším minoritním akcionářem s podílem 3,5 procenta. "Jednak k tomu u většiny svazových funkcionářů není vůle a za druhé to není ani technicky možné. Při změně akcionářské struktury by totiž okamžitě nastala splatnost dluhopisů," řekl ČTK Ertl. A ty mají hodnotu více než pěti miliard, což je mnohem víc, než kolik nabídli do Sazky "nalít" jednotliví zájemci.   Sdružení sportovních svazů, nástupce někdejšího Svazarmu, pod jehož křídly jsou například biatlonisté, ale také kynologové a modeláři, je však v trochu jiné pozici než ostatní akcionáři. V roce 2003 jako jediné vystoupilo proti financování libeňské haly z výnosů Sazky. Vedení ČSTV mu tehdy za souhlas slíbilo, že mu doplatí rozdíl, pokud Sazka nebude schopná dostát svým závazkům. Sdružení teď v obnoveném soudním sporu požaduje po ČSTV desítky milionů korun.   Sazka čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   ura alf fd jw  