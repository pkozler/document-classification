 Šéf rumunského četnictva Antonescu sesazen i s náměstkem  Bukurešť 18. ledna (ČTK) - Vrchní velitel rumunského četnictva Olimpiodor Antonescu a jeho první náměstek Nicolaie Rugina byli odvoláni z funkcí v souvislosti s odhaleným skandálem kolem falšování konkurzu na tři důstojnická místa ve sboru. Oznámil to dnes v Bukurešti státní tajemník ministerstva vnitra Ioan Dascalu s tím, že státní zastupitelství je viní z falšování dokumentů a zneužívání pravomocí. Ukázalo se, že tři vysocí důstojníci byli přijati v době, kdy to bylo z úsporných důvodů přísně zakázáno, a doklady o tom byly zfalšovány.   V rámci vyšetřování byli již dříve propuštěni dva komisaři četnictva a několik dalších úředníků ministerstva vnitra, mezi nimi i generální tajemník ministerstva Cristian Baci a šéf personálního oddělení rezortu Adrian Patrascu.   Antonescu byl sesazen poté, co ministr vnitra Traian Igaš povolil rozšířit vyšetřování korupčních případů a nezákonností až do nejvyššího aparátu svého rezortu. Již počátkem ledna nařídil zahájit vyšetřování proti vyšším důstojníkům četnictva, které prokázalo, že stopy vedou ještě výš v hodnostním řebříčku. Státní tajemník Dascalu v této souvislosti zdůraznil, že ministerstvo "všechna porušení zákona funkcionáři rezortu přísně postihne".   Počátkem ledna se podle médií provalilo, že generální inspektorát četnictva v říjnu 2010 důvěrně vypsal konkurz na tři důstojnická místa, ačkoli v důsledku úsporného balíčku vlády platil přísný stopstav. Kromě toho chyběla vybraným kandidátům řada předepsaných potvrzení, počínaje psychologickým přes náležité vzdělání až po zdravotní atest. Někteří kandidáti neměli ani potřebné odsloužené roky.   Novým velitelem četnictva bude dosavadní generální inspektor Costel Gavrila, jeho náměstkem Adrian Faur, který dosud velel četnictvu v župě Covasna.   ik hej  