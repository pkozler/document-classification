 Vztahy Maďarska se sousedy podle Orbána nebyly nikdy lepší  Budapešť 6. ledna (ČTK) - Vztahy Maďarska se sousedními zeměmi nebyly nikdy tak dobré, jako jsou dnes, a vztahy se Slovenskem se posunuly na rozumné základy. Na tiskové konferenci v Budapešti to dnes podle agentury MTI prohlásil maďarský premiér Viktor Orbán. Spolupráce mezi Budapeští a Bratislavou je z historických i národnostních důvodů tradičně komplikovaná.   "Je tady dobrá šance, že slovensko-maďarské vztahy se stanou zvládnutelnými," řekl Orbán. Připomněl také, že například v energetických otázkách učinily obě země průlom. Loni v prosinci se Orbán se svou slovenskou kolegyní Ivetou Radičovou dohodli, že obě země uzavřou dohodu o vybudování plynovodu, který umožní přepravu suroviny v severo-jižním směru.   Komplikované slovensko-maďarské vztahy nadále zatěžuje sporný maďarský zákon, který od ledna zahraničním Maďarům ve zjednodušeném řízení umožňuje získat maďarské občanství na základě maďarského původu a znalosti maďarštiny. Na Slovensku, které má zhruba pět milionů obyvatel, je to vzhledem k půlmilionové maďarské menšině citlivé téma.   Budapešť prozatím nehlásí žádné masové podávání žádostí o maďarské občanství ze strany slovenských Maďarů. Server Politics.hu dnes napsal, že za první dva pracovní dny nového roku se přihlásilo 1665 zájemců. Nejvíce jich pochází ze Srbska, které stojí mimo Evropskou unii a jehož občané tak s maďarskou státní příslušností získají největší výhody, a z rumunské Transylvánie.   zpt mik  