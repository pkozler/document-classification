 Rakouský policista vyvázl s pokutou za násilí na černém Američanu  Vídeň 11. ledna (ČTK) - K pokutě 2800 eur (téměř 70.000 Kč) odsoudil dnes vídeňský soud rakouského policistu za použití nepřiměřeného a bezdůvodného násilí proti cizinci. Policista si údajně spletl nevinného amerického občana s černou pletí s drogovým dealerem a při zatýkání mu způsobil pohmožděniny a poranění. Rozsudek je zatím nepravomocný, odsouzený si vzal čas na rozmyšlenou, zatímco poškozený není spokojen s tím, že soud případ zhodnotil jen jako "služební pochybení".   Případ z 11. února 2009 způsobil tehdy značný rozruch v rakouských médiích. Ta v něm viděla další důkaz latentního rasismu v policii. Postižený Mike Brennan utrpěl při zásahu naražení páteře a pohmožděniny a odřeniny, které si vyžádaly delší léčení.   Vyšetřování potvrdilo, že dva policisté v civilu ve vídeňském metru srazili Brennana k zemi a fyzicky napadli i jeho přítelkyni, která se mu snažila pomoci. Oba poškození si mysleli, že jde o útok nějakých agresivních mužů nebo o přepadení. Před zásahem se totiž policisté nijak neprokázali, při bitce údajně jen zvolali "policie" a služební odznaky ukázali až po přemožení Brennana.   Podle soudce Patricka Aulenbauera lze "do určité míry pochopit", že došlo k záměně osob a následnému zmatku, ale "tomuto zmatku bylo možné zabránit". Za tělesnou újmu z nedbalosti udělil 37letému policistovi pokutu. Jeho kolega obžalován nebyl. Odsouzený si vzal čas na rozmyšlenou, jeho obhájce zvažuje odvolání.   Brennan agentuře AP řekl, že rozsudkem nadšen není a poradí se s advokátem. Léčil se prý z tělesné i duševní újmy řadu měsíců a rozsudek podle něj neodpovídá tomu, o co v případu skutečně šlo.   Média již před dvěma lety připomínala, že nejde o ojedinělý případ násilí vídeňské policie vůči cizincům, zvláště s tmavou pletí. V roce 1999 zemřel 25letý Marcus Omofuma z Nigérie při násilném odsunu, protože jej policie připoutala k sedadlu letadla a zalepila mu ústa. V roce 2000 byl před barem známým distribucí drog zastřelen policistou 35letý muž, ukázalo se ale, že šlo o omyl. V roce 2002 byl zastřelen duševně nemocný Binali I., protože zmateně požadoval v jednom obchodu a od chodců na ulici peníze. To policisté vyhodnotili jako "stupňující se agresivitu" a muže zabili.   V roce 2003 policisté zabili hlídače takzvané africké vesničky v městském parku Chebianiho Wagua, protože projevoval zuřivost. Spoutaného ho na břiše tak dlouho tlačili k zemi, až se udusil. V roce 2008 zbil policista v civilu 45letého muže, protože na červenou přešel těsně před jeho vozem a přinutil jej prudce přibrzdit, Napadený muž strávil čtyři dny v nemocnici.   ik mik  