 Herbalife zvýšil čtvrtletní zisk o 69 procent  Los Angeles 3. května (ČTK) - Americká společnost Herbalife, která je výrobcem a přímým prodejcem vitaminových preparátů a přípravků na hubnutí, vytvořila v prvním čtvrtletí čistý zisk 87,6 milionu dolarů (asi 1,4 miliardy Kč). To je meziroční nárůst o 69 procent a lepší výsledek, než se čekalo. Firma registruje růst prakticky na všech trzích, díky čemuž zvýšila také odhad tvorby zisku na celý rok.   "Strategický cíl firmy poskytovat řešení pro dva velké megatrendy, tedy globální epidemii obezity a přání lidí zvýšit si příjem, nám i nadále poskytuje důležitou platformu pro náš vlastní úspěch," uvedl ředitel firmy Michael O. Johnson.   Tržby se zvýšily o 28,5 procenta na 795,1 milionu dolarů (asi 13 miliard Kč). K celkovému růstu hodně pomohlo Mexiko, kde se tržby zvýšily o 45 procent, a také oblast Asie a Tichomoří spolu s Čínou. V této části tržby v meziročním srovnání vzrostly o 41 procent. V Severní Americe, tedy včetně Spojených států, se tržby zvýšily o 10,4 procenta.   Zisk na akcii činil 1,41 USD ve srovnání s 83 centy před rokem. Pokud by se ale nebraly v úvahu mimořádné účetní položky, pak by zisk na akcii činil 1,43 USD. Analytici v anketě agentury FactSet v průměru odhadovali, že zisk na akci vystoupí na 1,22 USD.   Na druhé čtvrtletí firma předpovídá zisk na akcii 1,42 až 1,48 USD a počítá s růstem tržeb o 19 až 21 procent. Analytici u zisku na akcii čekali 1,32 USD.   Firma zlepšila výhled i na celý rok. Zisk na akcii by se měl pohybovat od 5,54 do 5,78 USD, zatímco tržby by se mohly zvýšit o 18 až 20 procent. V únoru Herbalife předpovídal zisk na akcii na letošní rok v pásmu 5,15 až 5,40 USD a růst tržeb od 13 do 15 procent. Analytici počítali se ziskem na akcii 5,45 USD.   spr vju  