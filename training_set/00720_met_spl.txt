 Na nejdelší dráze v Česku lidé bruslili zatím jen dva týdny  --------------------    Ke zpravodajství: FOTO/aktuality   --------------------    Lipno nad Vltavou (Českokrumlovsko) 19. ledna (ČTK) - Zatím pouze 14 dnů fungovala v této zimě naplno nejdelší bruslařská dráha v zemi v Lipně nad Vltavou na Českokrumlovsku. Kvůli teplému počasí je 5,5 kilometru dlouhá trať už týden mimo provoz. Hrozí i to, že by se v této sezoně na Lipně už nebruslilo, řekl ČTK Jan Staněk, který dráhu na přehradě udržuje.   Nyní dělí břeh a led pás vody, která se kvůli oteplení a zvýšení hladiny Lipna tlačí na povrch. O pár desítek metrů dál stále zůstává více než deseticentimetrová vrstva ledu. Na něm však leží tenká rozbředlá směs sněhu a vody. "Pokud by do toho začalo silně sněžit, tak se obávám toho, že by to znamenalo konec sezony," řekl Staněk.   Několik dní trvající intenzivní sněžení by totiž výrazně zhoršilo kvalitu ledu. K němu by navíc napadaný sníh přimrzal a podle Staňka se v podobném stavu nedá dráha upravit. "A na takovém ledu by pak nemohl nikdo bruslit," řekl.   Pokud by skutečně už Lipenští provoz na dráze neobnovili, šlo by o nejkratší sezonu ve čtyřleté historii tohoto projektu. V předchozích letech se bruslaři mohli na upravenou trasu vydávat několik týdnů v zimě. "Předloni nám dokonce led nepřetržitě vydržel sedm týdnů," uvedl Staněk.   Bruslení na přehradě se stává stále více populárnější atrakcí. Pokud jsou ideální podmínky, na dráze se za jeden den vystřídá přes 5000 návštěvníků.   Provozovatelé se snaží lidem nabídnout stále více možností pro bruslení. Kromě dráhy na Lipně pomáhají provozovat také další ovál na přehradě u Frymburku. Navíc by rádi v budoucnosti propojili jednou dráhou města na kraji nádrže - Lipno, Frymburk a Přední Výtoň.   Staněk led udržuje pomocí strojů, s nimiž může zvýšit kvalitu povrchu zamrzlé plochy. Ale například pouze jedno vyčištění 5,5 kilometru dlouhé dráhy od sněhu mu může trvat až pět hodin. Navíc se mu před dvěma roky stalo, že se i s jedním malým traktůrkem do přehrady probořil. "Pěknou chvíli jsem se nemohl dostat z vody," řekl. Utopený stroj potom tahal ze čtyřmetrové hloubky ze břehu na laně pomocí traktoru s navijákem.   V nejbližších dnech by provozovatelé mohli začít také využívat nový šestikolový stroj na údržbu ledu. "Snad nám bude přát počasí a připravíme s ním ještě v této zimě pro bruslaře dráhu," doplnil Staněk.   Marek Bílek snm  