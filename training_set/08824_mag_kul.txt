 Hallyday vydává nový singl, chystá nové album  --------------------    Ke zpravodajství: FOTO ve Fotobance  ID foto: FO00536706, FO00536705, F201009260105401, P200909160077301   --------------------    Paříž 7. ledna (ČTK) - Nový singl francouzského rockera Johnnyho Hallydaye se jmenuje Jamais seul (Nikdy sám) a bude od pondělí ke stažení na internetu. Jde o první ukázku z chystaného stejnojmenného alba, které vyjde 28. března, uvedla agentura AFP.   Jamais seul je žánrově syrové a temné blues. Pro Hallydaye ho složil americký hudebník Maxim Nucci, který loni získal cenu Victoire 2010 pro překvapení roku za album Tree of Life, které vyšlo pod autorovým pseudonymem Yodelice.   "Ta kůže, co se na mne lepí...Moje duše, co se svléká...Tato poslední sklenka alkoholu...To je má samota," zpívá sedmašedesátiletý rocker, vlastním jménem Jean-Philippe Smet, který za padesátiletou kariéru nahrál 43 alb a prodal více než 100 milionů desek.   Hallyday 15. května koncertem v jihofrancouzském Montpellier obnoví turné, které ze zdravotních důvodů přerušil koncem loňského roku. V rámci zbytku Tour 66 plánuje dvacítku koncertů na stadionech, z toho třikrát na obřím Stade de France u Paříže s oficiální kapacitou pro 76.474 diváků.   Hallyday je ohromně oblíbený ve Francii a frankofonním světě, jinde v Evropě a na dalších kontinentech ho mnoho lidí naopak ani nezná.   pek dr  