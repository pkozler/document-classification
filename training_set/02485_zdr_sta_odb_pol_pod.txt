 Nový pavilon nemocnice v Kladně bude otevřen v březnu  Kladno 27. ledna (ČTK) - Nový pavilon kladenské nemocnice bude oproti původním předpokladům otevřen zhruba o čtvrt roku později. Pacienti měli novou budovu navštěvovat od konce loňského listopadu. Ředitelka nemocnice Kateřina Pancová dnes ČTK řekla, že se termín otevření posunul kvůli průtahům při stavbě centrálních operačních sálů. Pokud se nestane nic mimořádného, pavilon za 1,2 miliardy korun bude pacientům sloužit od března. Jeho otevření podle Pancové nezabrání ani případný odchod 68 lékařů, kteří na konci loňského roku podali výpověď.   "Nemocnice je povinna zajistit akutní péči. Proto se budeme snažit, aby lékaři na oddělení JIP, ARO a operačních sálech byli," uvedla Pancová. Případné scénáře nahrazení odcházejících lékařů nechtěla komentovat. Situace se podle ní totiž mění každým dnem. "V pátek má přijít ministr zdravotnictví Leoš Heger (TOP 09) s konkrétním návrhem, podle kterého zřejmě budeme reagovat," dodala Pancová.   Hejtman David Rath (ČSSD) minulý týden naznačil, že managementy nemocnic stále nové lékaře hledají. "Snažíme se sehnat třeba nějakou posilu nových lékařů, ale v tuto chvíli to není věc jednoduchá. Stále věřím, že to ministerstvo vyřeší, protože má jediné v rukou potřebné nástroje," řekl Rath ČTK.   Nový pavilon se má stát centrem nemocnice. Soustředí se v něm nejnáročnější medicínské disciplíny - operační sály, centrální příjem, ambulance, jednotky intenzivní péče či ARO. Podle Pancové již začalo stěhování některých přístrojů. "Máme sestavený harmonogram, podle kterého stěhujeme. Teď se třeba stěhuje magnetická rezonance," uvedla Pancová.   Vzhledem k tomu, že se v únoru bude rezonance stěhovat současně s počítačovou tomografií, budou pacienti za vyšetřením dojíždět do okolních nemocnic. "Stěhování obou zobrazovacích metod se bude křížit od 1. do 22. února. Pro pacienty máme nasmlouvané nemocnice v Příbrami, Rakovníku nebo Slaném," dodala Pancová. Po nastěhování přístrojů podle ředitelky bude pokračovat přesun jednotlivých oddělení.   mar hš  