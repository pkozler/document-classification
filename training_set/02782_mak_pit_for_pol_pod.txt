 MMR hledá provozovatele elektronických tržišť za 352 milionů Kč  Praha 19. ledna (ČTK) - Ministerstvo pro místní rozvoj dnes zahájilo koncesní řízení na výběr pěti provozovatelů elektronických tržišť. Hodnota zakázky je 352 milionů korun. Od elektronických tržišť si úřad slibuje omezení korupce ve veřejné správě. ČTK to sdělilo ministerstvo. Zájemci o koncesi se mohou hlásit do 18. března.   Přes elektronická tržiště se mají kupovat například běžné kancelářské potřeby, jako je papír do tiskáren a další spotřební materiál. "Ač se to nezdá, objem těchto nákupů za celou státní a veřejnou správu v roce 2009 přesáhl 200 miliard korun, což je třetina všech veřejných zakázek," uvedl ministr Kamil Jankovský.   Cílem zavedení elektronických tržišť je šetřit finance snížením cen nakupovaného zboží i zjednodušením vlastního nákupu. "Ministerstvo pro místní rozvoj pro zajištění kvality a dostupnosti služeb vybere pět provozovatelů eTržišť, stanoví jasné transparentní postupy, jednoduchá pravidla, provozní řád tržišť a seznamy zboží povinně nakupovaného na tržištích. Tím se zásadně sníží korupční potenciál těchto obchodů," dodal ministr.   MMR předpokládá postupný nárůst nákupů přes elektronická tržiště. V první etapě bude povinný nákup prostřednictvím těchto tržišť pro ústřední orgány státní správy, následně se pak povinnost zavede i pro zbývající části státní a veřejné správy.   dnv dvd  