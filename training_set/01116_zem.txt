 Spotřeba květin v ČR roste, zvyšuje se domácí produkce i dovoz  Praha 4. května (ČTK) - Spotřeba květin v Česku roste. Zatímco v roce 1994 za ně ročně obyvatel země zaplatil v průměru necelých 300 korun, v loňském roce to bylo již téměř 900 Kč. Vyplývá to z údajů, které dnes na tiskové konferenci zveřejnil Svaz květinářů a floristů ČR. Na růstu spotřeby se podílí jak vzestup tuzemské produkce, tak rostoucí dovozy květin.   Změny z počátku 90. let minulého století přitom floristiku silně postihly. Levné dovozy květin především z Izraele a Nizozemska prakticky z roku na rok zlikvidovaly domácí konkurenci. Velká zahradnictví krachovala a drobní producenti květin se tímto oborem již neuživili.   "Obor v podstatě vstal z popela. Je to jeden z mála oborů naší agrární soustavy, který roste," uvedl prezident Agrární komory Jan Veleba.   Tuzemská produkce květin se v loňském roce zvýšila na 1,8 miliardy korun, meziročně stoupla o jedno procento. Mírně loni narostly také plochy, na nichž se květiny pěstují. Nadpoloviční část tuzemské spotřeby květin se do ČR dováží, v uplynulém roce objem dovozů vzrostl o 1,6 procenta na 2,3 miliardy Kč. Zahraniční obchod s květinami je ve schodku dlouhodobě.   Lidé v Česku nejvíce kupují hrnkové rostliny, jejichž spotřeba předstihla v roce 2008 prodej řezaných květin. Lidé často kupují také záhonové květiny, řezanou zeleň, cibuloviny, osiva a sušené květiny.   mjr dvd      