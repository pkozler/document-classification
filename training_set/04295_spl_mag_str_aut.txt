 Trať Ecce Homo ve Šternberku ovládnou historická sportovní auta  --------------------    Ke zpravodajství: ilustrační FOTO ve Fotobance  ID foto: F200911270305301, P201008270319301, F200911270146101   --------------------    Olomouc 19. ledna (ČTK) - Více než stovka historických sportovních vozů ovládne v úterý trať Ecce Homo ve Šternberku na Olomoucku, ale i její okolí. Lidé budou moci obdivovat schopnosti a dovednosti jezdců z Německa, Anglie či Irska, kteří na Olomoucko zamíří v rámci jedné z etap prestižní soutěže Winter Trial Rally. Motorističtí fanoušci se mohou těšit například na vozy Porsche, Ford či Bentley Derby z roku 1935. Kvůli závodu bude silnice v podvečerních hodinách uzavřena.   Závod začíná v neděli v Německu nedaleko Hannoveru, odtud se závodníci přesunou do Polska a v úterý pojedou právě přes Šternberk do Brna. Spatřit je pak budou moci lidé v Rakousku, ve čtvrtek dorazí do Plzně a jejich pouť skončí v pátek v Karlových Varech. "Představí se starší sportovní vozy, které byly dříve velmi luxusní a jsou už málo k vidění. Vlastní je většinou bohatší lidé. Mají i vysokou hodnotu, pohybuje se v milionech korun. Soutěž získává na prestiži i tím, že se jede pod hlavičkou FIA," řekla dnes ČTK mluvčí Automotoklubu Ecce Homo Milena Schärferová.   Mezi přihlášenými je podel ní i okruhový jezdec Gijs van Lennep, který vyhrál slavný závod 24h Le Mans v roce 1971 a 1976. Na Winter Trial Rally bude startovat s vozem Porsche 356 SC.   Účastníci budou rozděleni do dvou skupin. Pomalejší starší vozy pojedou na trati Ecce Homo měřené jízdy pravidelnosti a skupina rychlých vozů pojede na čas. První vozy by se měly ve Šternberku objevit v úterý kolem 17:00. "Trať Ecce Homo bude zhruba od 16:00 do 21:00 uzavřena a start bude Na Vyhlídce. Obce, kterými budou auta projíždět, uzavřeny nebudou, lidé budou moci tedy tyto automobilové skvosty zhlédnout za provozu," uvedla mluvčí šternberské radnice Irena Černocká.   Sportovní vozy značek Volvo, BMW, Saab, Ford Mustang, Mercedes, Jaguar či Alfa Romeo budou od 19:00 projíždět Loděnicí, Dalovem, Dolním Žlebem, Mutkovem, Huzovou, Pasekou a vrátí se zpět do Šternberka. Ve 20:00 si je budou moci zájemci prohlédnout na šternberském náměstí. Poté jezdci vyrazí směrem na Domašov, Těšíkov a Jívovou.   ftv kš  