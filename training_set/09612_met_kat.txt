 Bouře Haima si ve Vietnamu vyžádala už 16 obětí a 60 zraněných  Hanoj 26. června (ČTK) - Přívalové deště, které do severního Vietnamu přinesla tropická bouře Haima, si vyžádaly nejméně 16 obětí a přes šest desítek zraněných. Další čtyři osoby jsou nezvěstné. Oznámily to dnes vietnamské úřady s tím, že 12 z 16 obětí zahynulo po úderu blesků na rýžových polích.   Lijáky se od dnešního rána již zklidňují, ale řeky v postižené oblasti zůstávají rozvodněné a s nimi i stovky domů, vesměs poškozených buď vichřicí, nebo záplavou.   Bouře Haima usmrtila již ve čtvrtek v severovietnamském přístavním městě Hai Phong těhotnou ženu a v pátek tři lidi, kteří se snažili přejít rozvodněnou řeku.   Sezona monzunových dešťů a bouří může ve Vietnamu trvat až do konce října. Každý rok si vyžádá stovky lidských životů a velké hmotné škody.   ik šeb    