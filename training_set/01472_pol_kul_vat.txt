 Němečtí archeologové zastavili kvůli nepokojům vykopávky v Egyptě  Berlín/Káhira 31. ledna (ČTK) - Německý archeologický ústav (DAI) pozastavil kvůli šíření nepokojů v Egyptě své vykopávky v této zemi. Archeologické práce na lokalitách v Luxoru a Asuánu němečtí odborníci opustili a shromáždili se kvůli větší bezpečnosti v několika bytech. Ostraha káhirské pobočky DAI, kde jsou shromažďovány výsledky dosavadní práce, byla zvýšena. Oznámila to dnes v Berlíně mluvčí DAI.   V současnosti je v Egyptě osm německých archeologů na plný úvazek a tři desítky dalších byly najímány na určité konkrétní úkoly. Univerzity v Münsteru a Lipsku zastavily kvůli nepokojům odlet studentů archeologie, kteří měli v těchto dnech zahajovat v Káhiře odbornou praxi. Účast německých archeologů v Egyptě je již tradiční, pracují zde na stejných lokalitách už desítky let.   Podle šéfa Egyptského muzea při univerzitě v Lipsku Dietricha Raueho přijímá většina egyptských kolegů nynější vývoj ve své zemi euforicky, i když mají také obavy o kulturní památky. "Dosavadní politická nehybnost byla vnímána jako tíživá, a zejména mladší kolegové jsou nyní na vývoj neuvěřitelně hrdí," řekl Raue agentuře DPA.   Nepokoje v Egyptě postihly i české archeologické výzkumy v této severoafrické zemi. Zloději se dostali na pohřebiště egyptských faraonů v Abúsíru nedaleko Káhiry a vloupali se do archeologických objektů. Postižena tím byla i místa, kde už více než půl století pracují čeští egyptologové.   Podle zpráv z Egypta zlodějské gangy napadají centrální i lokální muzea. V noci na neděli došlo pak k útokům na některé slavné staroegyptské lokality, mezi nimi i na Abúsír. Porušeno bylo mnoho archeologických objektů v Sakkáře včetně některých významných hrobek vysokých hodnostářů v těsné blízkosti slavné stupňovité pyramidy panovníka Džosera, datované do 27. stol. před Kristem.   Podle šéfa českého archeologického výzkumu v Egyptě Miroslava Bárty je problém v tom, že většina populace má špatné nebo vůbec žádné vzdělání a je velmi chudá. Rozkrádáním památek si vylepšují svůj rodinný rozpočet. "Nikdo se jim nemůže divit, protože spousta lidí tam žije na hranicích životního minima. Při současných cenách potravin a dalších životních nákladů jsou nuceni se živit kdečím," uvedl archeolog.   ik hej  