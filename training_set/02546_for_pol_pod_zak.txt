 Z pětice sporných bodů boje proti korupci panuje shoda na čtyřech  Doplnili jsme v celém rozsahu o popis návrhů řešení sporných bodů strategie.   --------------------    Praha 18. ledna (ČTK) - Vláda se ve středu vrátí k balíčku protikorupčních opatření, který schválila na prvním lednovém zasedání s výjimkou pěti sporných bodů. Formulaci čtyř z nich podle ministra vnitra Radka Johna (VV) pracovní skupina, ve které zasedl spolu s ministrem spravedlnosti Jiřím Pospíšilem (ODS) a šéfem financí Miroslavem Kalouskem (TOP 09), našla. Ve variantách zatím zůstává bod týkající se možností, jak odčerpávat majetek z nelegitimních zdrojů. "Věřím, že zítra (ve středu) to na vládě projde nekonfliktně," řekl John ČTK.     Podle informací ČTK panuje mezi ministerstvy spravedlnosti a vnitra rozdílný pohled na to, kdy může stát uvalit daně na majetek získaný na černo. Do strategie bude začleněn úkol zpracovat analýzu tohoto nástroje. Zatímco Pospíšilovo ministerstvo zužuje zpracování analýzy na možnost daňového odčerpávání majetku pravomocně odsouzeného, John si myslí, že by měla být zvážena i možnost sáhnout na černý majetek bez ohledu na předchozí pravomocné odsouzení, tedy ještě před podáním obžaloby.     Protikorupční strategie připravovaná Johnovým úřadem je neuralgickým místem koaliční spolupráce, VV jejím naplněním podmiňují své setrvání v kabinetu. Po mediální přestřelce v prvních dnech nového roku mezi ODS a Věcmi veřejnými vláda strategii obsahující víc než pět desítek úkolů přijala 5. ledna. John tehdy řekl, že obecná shoda panuje i na pěti zbývajících bodech, je ale třeba je formulačně doladit.   Podle dokumentu, který ve středu projedná vláda a jehož shrnutí má ČTK k dispozici, trojice ministrů do strategie podle zadání z 5. ledna začlenila návrhy Národní ekonomické rady vlády (NERV) a platformy pro veřejné zakázky při Americké obchodní komoře tak, aby se promítly do zákona o veřejných zakázkách.   Ve strategii se nebude mluvit o zavedení centrálního elektronického registru účtů, ale pouze o zefektivnění systému získávání informací v trestním řízení od finančních institucí. Registr bankovních účtů, který by policii usnadnil hledání důkazů, totiž část ministrů odmítala. John už dříve připustil, že nejde o protikorupční opatření, ale jen o ulehčení práce policie. Proto měla pracovní skupina zvážit "všechna pro a proti".     Zpřesněn měl být institut spolupracujícího obviněného. Premiér Petr Nečas i John už před dvěma týdny zdůraznili, že panuje shoda na tom, že v této věci může rozhodovat pouze soud. Podle předlohy na středeční zasedání kabinetu bude o "beztrestnosti" pachatele rozhodovat soudce s tím, že za splnění zákonných podmínek bude povinen upustit od potrestání.   Upřesněna měla být do středy také možnost podat žalobu na obchodní smlouvu uzavřenou mezi obcí, městem či krajem a soukromým subjektem. Trojice ministrů se shodla, že na neplatnost smluv nebude moct podat žalobu skupina občanů nebo zastupitelů, jak původně autoři návrhu chtěli. Bude ji ale moct podat státní zastupitelství v rámci netrestní agendy.   rem har mkv  