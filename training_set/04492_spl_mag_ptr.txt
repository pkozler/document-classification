 V Praze začíná Český pivní festival  --------------------    Ke zpravodajství: FOTO/aktuality; AUDIO   --------------------    Praha 12. května (ČTK) - Více než sto značek piv, gastronomické lahůdky, pět velkoprostorových stanů s tisíci míst k sezení, z nichž jeden bude věnován zahraničním speciálům, čeká ode dneška na návštěvníky Českého pivního festivalu Praha 2011. Podobně jako na slavném mnichovském Oktoberfestu tu bude krojovaná obsluha nalévat pivo do tupláků. Již 4. ročník sedmnáctidenní akce hostí až do 28. května výstaviště v Letňanech.   Slavnostní zahájení je plánováno na 12:00 ve stanu číslo 2. První sklenici piva natočí společně pražský primátor Bohuslav Svoboda a ministr zemědělství Ivan Fuksa. Organizátoři očekávají, že si do Letňan najde cestu až 200.000 návštěvníků, včetně zahraničních turistů. Ochutnat tu mohou například nápoj z pivovarů Regent, Třeboň, Bakalář, Rakovník, Nymburk, Žatec, Ferdinand a Bernard nebo minipivovarů Žamberk, Beroun, Dobruška, Zvíkov, Purkmistr, Permon a Kocour.   Dvě stovky mladých žen a mužů v krojích budou pivo na rozdíl od minulých ročníků roznášet v litrových sklenicích takzvaných tuplácích. Zvýšila se cena tolaru, univerzální měny festivalu, za niž se zde kupuje pivo i občerstvení, a to ze 40 na 44 korun. Polévku a předkrm návštěvníci pořídí od jednoho do dvou tolarů, hlavní jídlo za dva až pět, pivo za jeden.   Stejně jako loni veletrh nabízí stan profesionálním i amatérským znalcům piva nazvaný Pivní rozmanitosti s nabídkou ochutnávky v česku málo známých zahraničních piv. Vstup do festivalového areálu je zdarma. Otevřeno bude každý den od 12:00 do 24:00. Bližší informace poskytne webová stránka  www.ceskypivnifestival.cz .   phg dr        