 Ta Fantastika bude hrát černé divadlo jako dosud  --------------------    Ke zpravodajství: ilustrační FOTO ve Fotobance  ID foto: FO01037839   --------------------    Praha 7. ledna (ČTK) - Majitelé pražského divadla Ta Fantastika nepočítají s ukončením jeho provozu. Přestali pouze uvádět muzikály a činohry, scéna však bude mít nadále na programu černé divadlo určené pro turisty. Divadlo proto rozprodává rekvizity a kostýmy z her stažených z repertoáru. "Neprodává se ale základní vybavení, takže (bude k dispozici), když se třeba za rok bude dělat další muzikál," řekl dnes ČTK spolumajitel a výkonný ředitel Divadla Ta Fantastika Julius Hirsch.   O možném uzavření divadla z finančních důvodů ve čtvrtek informovala některá média; Hirsch však tuto variantu odmítl.   "Celá léta jsme jeli po dvou kolejích. Jedna kolej bylo černé divadlo, které na všechno vydělává, druhá kolej byl muzikál - jako 'bonbónek'," konstatoval Hirsch. "Černé divadlo je záležitost pro turisty a od roku 1993 hraje přes 600 představení ročně a stejně tak tomu bude i letos. Jedeme dál," prohlásil.   Případný návrat muzikálů pro české publikum na scénu záleží na výsledcích soudních sporů, které divadlo vede s pražským magistrátem a Evropskou unií. Majitelům divadla vadí, že na rozdíl od některých jiných podnikatelů provozujících divadla nedostávají dotace od magistrátu.   "Je tady zvláštní situace, která flagrantně porušuje předpisy Evropské unie. Někteří soukromníci dostávají peníze od magistrátu, a někteří ne," řekl Hirsch. "Teď je to v soudním běhu a rozhodneme se, až nám přijde rozhodnutí Evropské komise, jestli je správně, že některý soukromník může dostat dotaci a některý nemůže, nebo jestli to správné není," prohlásil.   Ta Fantastika se s muzikály rozloučila loni 28. listopadu derniérou muzikálu Michala Pavlíčka Excalibur, který měl za sebou téměř pět stovek repríz. Divadlo uvedlo celkem 12 muzikálů a činoher, na 2800 představeních je podle  internetových stránek  divadla vidělo přes milion diváků.   Starší muzikály se na scénu Ta Fantastiky již nevrátí, divadlo proto rozprodává některé rekvizity. "Prodáváme vyčleněné věci fanouškům na památku jako 'relikvie'. Herci si odkupují některé kostýmy, ve kterých hráli," uvedl Hirsch. Vyřazené věci se budou prodávat do konce ledna.   Spolumajitelkou divadla je zpěvačka Lucie Bílá, která s muzikálem nekončí. Vystupuje v Hudebním divadle Karlín v titulní roli muzikálu Carmen, jehož se dosud odehrálo odehrálo přes 250 představení. S nastudováním dalšího muzikálu v karlínské divadle počítá na přelomu letošního a příštího roku; mělo by jít o komedii.   Jiří Janda rot  