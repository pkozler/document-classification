 Počet turistů v Asii a Tichomoří ve čtvrtletí stoupl o pět pct  Bangkok 23. května (ČTK) - Počet zahraničních turistů v oblasti Asie a Tichomoří v prvním čtvrtletí letošního roku stoupl o pět procent. Růst turistiky v regionu prudce zbrzdilo březnové zemětřesení v Japonsku a nepokoje na Blízkém východě a v Severní Africe. V samotném březnu se počet turistů zvýšil jen o tři procenta. Vyplývá to z údajů zveřejněných turistickou asociací pro Tichomoří a Asii PATA.   "Po silném oživení z recese v letech 2008 a 2009 byl cestovní ruch v Asii a Tichomoří v prvním čtvrtletí znovu postaven tváří tvář mnoha výzvám. Mezi ně patřily rostoucí ceny ropy, politické nepokoje na Blízkém východě a v Severní Africe a přírodní neštěstí v Japonsku, Austrálii a na Novém Zélandu," uvedl generální ředitel PATA Bill Calderwood.   Vysoký byl zájem o severovýchodní Asii, kde počet turistů stoupl o 13 procent. Všechny přední destinace, tedy Indie, Maledivy, Nepál a Srí Lanka, zaznamenaly ve čtvrtletí dvouciferný procentní růst. V jihovýchodní Asii počet turistů stoupl o deset procent, nejvyšší růst si připsaly Barma, Kambodža a Thajsko.   V severovýchodní Asii byl však růst mnohem nižší, činil pouze tři procenta. Přispěl k tomu hlavně pokles zájmu o turistiku po zemětřesení v Japonsku, které negativně postihlo jak příjezdy do země, tak výjezdy Japonců do zahraničí. To pocítily zvláště sousední destinace, jako Čína, Hongkong, Macao a Korea. Počet turistů v Tichomoří se zvýšil o tři procenta, v samotném březnu však stejným tempem klesl. Důvodem byl nízký zájem turistů o Austrálii a Nový Zéland.   PATA považuje zájem turistů v prvním čtvrtletí vzhledem k podmínkám za dobrý. K růstu turistiky přispívá cestování v rámci regionu, ale zvýšil se i zájem turistů z Evropy a USA. Z USA do oblasti přijelo o pět procent více turistů a z celé Ameriky o sedm procent více. Počet turistů z Evropy stoupl o šest procent, i když výsledky byly smíšené. Počet turistů z Ruska vzrostl o čtvrtinu a z Francie o devět procent, počet turistů z Británie a Německa však klesl.   irl jw  