 Velvyslanec USA ve funkci; podpoří zájem Westinghouse o Temelín  --------------------    Ke zpravodajství: FOTO/aktuality; AUDIO   Doplnili jsme vyjádření českého premiéra v 5. odstavci a ČSSD ve 12. odstavci, odstranili poslední odstavec.   --------------------    Praha 28. ledna (ČTK) - Nový americký velvyslanec Norman Eisen bude v Česku "velice aktivně" podporovat nabídku americké společnosti Westinghouse na dostavbu jaderné elektrárny Temelín. Eisen v rozhovoru s ČTK a Českým rozhlasem ale zároveň zdůraznil, že definitivní rozhodnutí bude na české straně. Uvedl, že očekává férové výběrové řízení. O jaderné energetice již hovořil s šéfem české diplomacie Karlem Schwarzenbergem. Poděkoval mu rovněž za českou účast ve vojenské misi v Afghánistánu.   Americký diplomat se dnes oficiálně ujal funkce, když předal prezidentu Václavu Klausovi pověřovací listiny. Skončilo tak dvouleté období, kdy v Praze šéf americké diplomatické mise chyběl.   Eisen, který je v Praze zatím jen zhruba na rok, oznámil, že americký prezident Barack Obama už předložil jeho opakovanou nominaci. První se nezdařila, Obama jej pak jmenoval přímo bez souhlasu Senátu. "Jsem velmi rád, že vám mohu oznámit, že mě tento týden prezident Obama znovu v Senátu nominoval," řekl Eisen. Pokud návrh horní komora amerického parlamentu schválí, bude Eisenova velvyslanecká mise prodloužena na tradiční délku několika let.   Eisen se považuje za Obamova přítele, byl jeho blízkým spolupracovníkem. To, že ho vyslal do Prahy, vnímá Eisen jako důkaz důležitosti, kterou Obama česko-americkým vztahům přikládá. Fakt, že tu velvyslanec USA dlouho nebyl, však už v Praze vyvolával podiv.   S Eisenovým příchodem do Prahy "zmizela jakási základní překážka" pro to, aby Česko vyslalo velvyslance do USA, řekl dnes premiér Petr Nečas. Zdůraznil, že v rozhodování o osobě takového diplomata má významnou roli kromě ministra zahraničí a vlády i prezident republiky. Spekuluje se o tom, že do USA by měl vycestovat někdejší konzul v New Yorku, exministr a bývalý místopředseda Nečasovy ODS Petr Gandalovič.   Co se týká jaderné energetiky, tak Westinghouse, za který americká administrativa lobbuje v Praze už delší dobu, je jedním z trojice účastníků výběrového řízení na dostavbu temelínské jaderné elektrárny. Podle Eisena má tato firma nejlepší a nejbezpečnější technologie a zajišťuje reaktory pro více než polovinu civilních jaderných zařízení po světě. Česku by Westinghouse mohl podle velvyslance zajistit diverzifikaci energetických zdrojů. Eisen upozornil, že Česko by se mohlo účastnit také budoucí expanze Westinghousu v Evropě, což by Čechům přineslo pracovní místa.   "Z těchto důvodů to považuji za silnou nabídku. Jsem rád, že ji budu veřejně podporovat," uvedl diplomat. O vítězi tendru by se mělo rozhodnout v roce 2013. Zájem o lukrativní zakázku ve výši několik set miliard korun mají ještě česko-ruské konsorcium Škoda JS-Atomstrojexport a francouzská společnost Areva.   Velvyslanec, jenž se už začal učit češtinu a několik vět v rozhovoru s novináři česky pronesl, je připraven se svými pražskými partnery hovořit i o korupci. Těší se prý na přátelskou výměnu názorů, obě země se v boji s korupcí podle něj mohou navzájem inspirovat. Téma jej zajímá i jako odborníka na etickou problematiku, rozhodně prý ale nechce dávat "lekce".   "Češi se zajímají o reformy a je zde mnoho návrhů, o nichž se uvažuje. A já jsem připraven o nich hovořit jako přítel a partner. Řeknu vám však jednu věc: také my se od vás můžeme mnoho učit. Jde o inovace, o nichž uvažujete pro zajištění transparentnosti ve veřejných zakázkách," řekl Eisen.   Padesátiletý Eisen právě v oblasti etiky dříve Obamovi radil. Narodil se v Los Angeles židovským rodičům, kteří přežili holokaust. Jeho matka pocházela ze Slovenska, přežila Osvětim, otec byl původem z Polska. Matka mu prý často vyprávěla o Praze. "Učila se česky i slovensky. Zpívala mi české ukolébavky. Slyšel jsem, že je také zpívala mé dceři. Říkala, že jsem je po ní opakoval. Některá moje první slova byla v češtině," uvedl.   Po schůzce na ministerstvu se Eisen se Schwarzenbergem vyfotografovali u busty prvního československého prezidenta T.G. Masaryka v ministrově pracovně. "Maminka by měla radost. Ta pořád mluvila o Masarykovi," poznamenal Eisen.   Příchod Eisena vítá opoziční ČSSD. "Doufáme, že nyní budeme moci s americkým velvyslancem znovu otevřeně diskutovat všechny důležité otázky, pro které bylo v posledních dvou letech tak málo prostoru," sdělil stínový ministr zahraničí Lubomír Zaorálek.   Lucie Petrová Tomáš Neřold Jakub Dospiva  