 V jihlavské zoo se loni narodilo 717 mláďat, naposled kapybary  --------------------    Ke zpravodajství: FOTO/aktuality   --------------------    Jihlava 4. ledna (ČTK) - Poslední loňský přírůstek přivítali v jihlavské zoologické zahradě u kapybar. O Vánocích se těmto velkým jihoamerickým hlodavcům narodila paterčata, řekla dnes ČTK mluvčí zoo Kateřina Kosová. Celkem se v minulém roce podařilo v Jihlavě rozmnožit 62 druhů exotických zvířat, na svět přišlo 717 mláďat.   "Za velké číslo mohou převážně rosničky včelí, jichž přibylo 295," poznamenala mluvčí. Kromě žab se dařily početné odchovy i u plazů. Například vzácní hroznýšovci jamajští měli 66 mladých.   Chovný pár kapybar byl v zoo sestaven loni v červnu, pět mláďat se narodilo na Boží hod vánoční. Kapybary jsou největšími hlodavci na světě, v dospělosti mohou vážit přes 50 kilogramů. Živí se rostlinnou potravou, umí výborně plavat a potápět se, přiblížila Kosová. Na rozdíl od většiny ostatních hlodavců se mláďata rodí pokryta hustou a měkkou srstí.   V létě mohli návštěvníci zoo obdivovat osm čerstvě vylíhlých plameňáků růžových. "U dlouhosrstých asijských koček manulů se podařilo odchovat šest mláďat, což je rarita nejen v České republice, ale v celé Evropě," doplnila Kosová výčet loňských chovatelských úspěchů. Mezi evropskou špičku se podle ní zahrada řadí i v rozmnožování vzácných krys obláčkových, jimž se narodila čtyři mláďata.   Po čtyřech letech se v Jihlavě podařilo odchovat vzácnou želvu tlustohrdlou. V pavilonu drápkatých opic patří mezi nejvzácnější přírůstky minulého roku tři mláďata kosmanů stříbrných a dvojčata lvíčků zlatých.   Jihlavská zoologická zahrada je nejpopulárnějším výletním cílem v kraji Vysočina. Jejími branami ročně projde přes 200.000 lidí.   vst snm  