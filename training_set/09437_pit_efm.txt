 Návštěvnost vyhledávání na Seznamu loni stoupla o sedm procent  Doplnili jsme vyjádření Google v 5. odstavci   --------------------    Praha 13. ledna (ČTK) - Počet tuzemských uživatelů, kteří využívají pro vyhledávání na internetu Seznam.cz, se loni v listopadu meziročně zvýšil o sedm procent na 3,98 milionu. Znamená to, že vyhledávání na Seznamu použilo v listopadu 68 procent, tedy přes dvě třetiny české internetové populace. Vyplývá to ze statistiky měření návštěvnosti NetMonitor. Konkurenční Google data do NetMonitoru nedodává.   Podle méně přesné statistiky Toplist, která neměří počet uživatelů, ale počet kliknutí na tuzemské servery z jednotlivých vyhledávačů, byl letos v lednu podíl Seznamu mezi českými uživateli 58 procent a Google 42 procent. Při započtení vyhledávání českých i zahraničních uživatelů ve všech mutacích Google vychází podíl Seznamu přes 49 procent a Google téměř 51 procent.   "Zpráva, která oznámila sestup Seznam.cz z pozice lídra internetového trhu v České republice, vycházela z ne příliš objektivní interpretace statistik Toplistu. Prohlášení, která na základě tohoto tvrzení dále šíří média, považuje Seznam.cz za přehnaná a zavádějící," uvedla mluvčí Seznamu Veronika Rozumková.   Podle Rozumkové není dostupná oficiální metrika, která by umožňovala zjistit jasné a prokazatelné podíly na trhu vyhledávačů. "Podíl na trhu vyhledávání je pouze jedním z mnoha dalších určujících faktorů. Návštěvnost, tedy počet reálných uživatelů a shlédnutých stránek, přináší oficiální měření NetMonitoru. Podle tohoto měření je Seznam.cz nejnavštěvovanějším serverem ČR a jeho služby obsazují i další příčky top deset českého internetu," dodala mluvčí Seznamu.   Google se podle šéfky tuzemského zastoupení Taťány le Moigne měření českého internetu rád zúčastní, ale zapojení do NetMonitoru za stávajících podmínek považuje za nereálné. "Tato metodologie totiž vznikla ještě před tím, než na českém internetovém trhu začali působit i globální hráči, jejichž účast v měření může být limitovaná právě z pohledu metodologie nebo technologie," dodala s tím, že Google není jediným globálním hráčem, který do měření není zapojený.   Počet zobrazení stránek fulltextového vyhledávače Seznamu uživateli z ČR přesáhl za loňský listopad 496 milionů. V průměru je na Seznam.cz zadáno 17 milionů vyhledávacích dotazů za den a 400 dotazů zadají uživatelé ve špičce za vteřinu.   Služby Seznamu dosáhly v listopadu souhrnnou návštěvnost 5,9 milionu uživatelů. Vedle vyhledávání nabízí Seznam obsahové služby na serverech Novinky.cz, Super.cz, Sport.cz a Proženy.cz, firemní katalog Firmy.cz a oborové služby jako Sauto.cz nebo Sreality.cz.   jsa mha  