 Volcker údajně odstoupí z čela sboru Obamových externích poradců  Washington 6. ledna (ČTK) - Z čela sboru externích poradců prezidenta Baracka Obamy odstoupí bývalý šéf centrální banky (Fed) Paul Volcker (83). Agenturám to ve středu sdělily informované zdroje. Volcker odchází o své vůli a bude údajně ochoten Obamovi dál radit neoficiálně.   Volckerovo odstoupení bude jedním z řady personálních výměn v Obamově štábu a mezi jeho nejbližšími spolupracovníky včetně jeho hlavního mluvčího Roberta Gibbse. Obama nyní dokončuje obnovu týmu svých poradců, která by měla odrážet změněnou politickou realitu ve Washingtonu po parlamentních volbách, v nichž prohráli Obamovi demokraté a výrazně posílili republikáni.   Volckerův odchod by měl být oznámen v pátek, kdy se také očekává jmenování nového hlavního ekonomického poradce po Larry Summersovi. Favoritem je Gene Sperling, který tuto pozici zastával již ve vládě předešlého demokratického prezidenta Billa Clintona.   Volcker měl velký vliv na rozsáhlou legislativu, která reformovala regulaci finančního sektoru. Známé je zejména "Volckerovo pravidlo", které bankám výrazně omezuje možnost obchodování na vlastní účet.   Volcker proslul tím, že v čele Fedu počátkem 80. let prudkým zvýšením úrokových sazeb zastavil dvoucifernou inflaci a období "stagflace". Obamovi začal radit už za jeho prezidentské kampaně v roce 2008, poté měl na prezidenta přímou linku.   hp mha  