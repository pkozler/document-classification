 Novým filmovým Supermanem bude britský herec Cavill  --------------------    Ke zpravodajství: FOTO ve Fotobance  ID foto: P200904230066501, F200907240149801, FO00266474   --------------------    New York 31. ledna (ČTK) - Chystá se nový film o Supermanovi, ve kterém hlavního hrdinu ztvární britský herec Henry Cavill. Oznámilo to americké filmové studium Warner Bros Pictures.   Nový snímek o nezničitelném muži alias Clarku Kentovi ještě podle AP nemá konečný název, předběžně se hovoří o titulu Superman: Man of Steel. Termín předpokládaného uvedení do kin je podle studia prosinec 2012.   Režie se ujme Američan Zack Snyder, který natočil například filmy 300: Bitva u Thermopyl z roku 2006, Úsvit mrtvých z roku 2004 nebo Legenda o sovích strážcích z roku 2010.   Snyder označil Cavilla, který byl podle agentury AP již mezi kandidáty na Batmana, Jamese Bonda i předchozí verzi Supermana, za skvělou volbu pro muže s "S" na hrudi.   Sedmadvacetiletý Cavill hrál například ve filmech Laguna z 2001, Užívej si, co to jde z roku 2009, Tristan a Isolda z roku 2006 či v televizním seriálu Tudorovci z roku 2007.   V předchozím filmovém příběhu o Supermanovi v režii Bryana Singera hrál hlavní roli Brandon Routh. Za nejslavnějšího představitele létajícího ocelového muže bývá označován Christopher Reeve ve snímcích ze 70. a 80. let.   pek kš  