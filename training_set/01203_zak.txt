 Antimonopolní úřad bude muset posuzovat i zakázky do 2 mil. Kč  Brno 27. ledna (ČTK) - Úřad pro ochranu hospodářské soutěže (ÚOHS) se bude muset při své rozhodovací činnosti zabývat i zakázkami malého rozsahu do dvou milionů korun. Rozhodl o Nejvyšší správní soud, když potvrdil předchozí verdikt Krajského soudu v Brně. ČTK to zjistila z internetové sbírky rozhodnutí soudu. Odůvodnění rozsudku zatím soud nezveřejnil.   Z hlediska veřejných zakázek jde o průlomový případ. Dosud totiž platila praxe, že se antimonopolní úřad zakázkami malého rozsahu nezabýval. Podle svých předchozích vyjádření k tomu nebyl "věcně příslušný".   Tuto praxi změnil rozsudkem z konce roku 2009 Krajský soud v Brně, když se zabýval zakázkou na výběr makléřské společnosti na zajišťování komplexní pojistné ochrany. Na soud se obrátila společnost MARSCH, s.r.o.   Soud její žalobě vyhověl a vrátil případ znovu antimonopolnímu úřadu. Má své rozhodnutí, kterým zastavil správní řízení lépe odůvodnit. Zabývat se ÚOHS bude otázkou, zda se v daném případě jednalo o zakázku malého rozsahu či nikoliv. Soud zároveň jasně konstatoval, že je ÚOHS povinen se zakázkami malého rozsahu ve své rozhodovací činnosti zabývat. Jeho přezkumné pravomoci jsou omezeny na otázku dodržování zásad transparentnosti, rovného zacházení a zákazu diskriminace.   vrn jpt  