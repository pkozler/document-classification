 Vedomosti: Obchody s Gazpromem dělají Putinovi známí  Moskva 31. ledna (zpravodaj ČTK) - Výhodné obchody s ruským plynárenským koncernem Gazprom dělají dodavatelé z řad známých premiéra Vladimira Putina i firmy spřízněné s vedením koncernu. Uvedl to dnes ruský hospodářský list Vedomosti. Ve hře jsou přitom velké peníze, jen za "materiálně technické zdroje" Gazprom v posledních třech letech dodavatelům zaplatil 666 miliard rublů (skoro 400 miliard Kč) a loni "za průmyslovou výstavbu" utratil skoro 731 miliard rublů (asi 437 miliard Kč).   Monopolní vývozce ruského plynu si sice vybírá většinu dodavatelů ze soutěží a podíl vítězů tendrů na dodávkách podle mluvčího firmy v letech 2005 až 2009 dokonce vzrostl z 22 na více než 88 procent, ale podle deníku v soutěžích sotva může uspět nezainteresovaná firma bez patřičných styků a nejvýhodnější pozice už dávno zaujali podnikatelé, jejichž výběr nebyl náhodný.   "Kupříkladu potrubím koncern zásobují Putinovi petrohradští známí Arkadij a Boris Rotenbergovi a partneři Putinova studentského přítele Viktora Chmarina. V letech 2005 až 2010 firmy Rotenbergových a Chmarina zvítězily ve 45 ze 48 tendrů Gazpromu na dodávku potrubí a spojovacích prvků. Dvě třetiny soutěží na stavbu a rekonstrukci objektů Gazpromu loni vyhrály Strojgazmontaž Arkadije Rotenberga a Strojgazkonsalting Zijada Manasira. Deset procent Strojgazkonsaltingu patří dceři Putinova kamaráda z mládí Alexandra Grigorjeva," napsal deník.     Výhodnými obchody nepohrdají ani firmy spjaté s vrcholovými manažery koncernu; deník se dopátral takových sepětí u tří ze 17 členů vedení. Kupříkladu manželka jednoho z členů vedení, původní profesí učitelka fyziky ve francouzštině, se spolu s příbuznými dalšího manažera stala spolumajitelkou moskevské firmy Intersiltech obchodující s miliardovými zisky s potrubím z firem patřících Rotenbergovým.   Manažeři konflikt zájmů popírají a tvrdí, že soutěže efektivně snižují ceny dodávek, a to dokonce i pod úroveň cen na trhu. Kupříkladu cena potrubí dodaného loni pro plynovod spojující Sachalin s Chabarovskem a Vladivostokem činila jen 52.800 rublů za tunu, ačkoliv cena na trhu převyšovala 56.500 rublů.   "V západní firmě by odhalení podobných svazků vnitřním auditem vedlo k vyšetřování a k možným propuštěním. Ale v Rusku nejsou zákony natolik dokonalé a vrcholným manažerům Gazpromu nic nehrozí," usoudila šéfka ruské pobočky protikorupční organizace Jelena Panfilovová.   Agvan Mikaeljan z poradenské společnosti Finexpertiza připouští, že pravidla pro dodavatele jsou nedokonalá a dodávky jsou úrodnou půdou pro machinace, ale domnívá se, že nákupy koncernu nelze posuzovat jen z tohoto hlediska: "Například normálně může vyhrát firma, která nemá žádné zkušenosti, ale nabízí dumpingové ceny, ale pak kontrakt buď nesplní anebo dodá cosi nepotřebné. Nakupovat 'u svých', kteří mohou dodat kvalitní služby, je někdy spolehlivější než 'u cizích'," usoudil.   Tento měsíc internetový portál WikiLeaks zveřejnil důvěrné depeše amerického velvyslance v Moskvě Johna Beyrleho, z nichž vyplývá, že ambice Kremlu změnit Gazprom v mocnou globální firmu narážejí na staré sovětské myšlení, slabý management a korupci. Podle Beyrleho je Gazprom zkorumpovanou a těžkopádnou obludou, která se chová jako sovětské ministerstvo plynárenského průmyslu, a premiér Putin umožňuje úplatné ruské elitě parazitovat na výnosech z prodeje energií. "Gazprom je přesně tím, co bych očekával od státního monopolu ovládajícího obrovský majetek - neúčinnou, politicky řízenou a zkorumpovanou institucí," uvedl americký diplomat v kabelogramu z roku 2009.   Podle odhadů je dnes tržní hodnota Gazpromu kolem 150 miliard dolarů (2,8 bilionu korun), zatímco v době před globální krizí se odhadovala na 350 miliard (6,6 bilionu korun).   msk vju  