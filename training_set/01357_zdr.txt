 Začíná chřipková epidemie, mnoho lidí má prasečí chřipku  --------------------    Ke zpravodajství: GRAFIKA; AUDIO   Rozšířili jsme o další informace o prasečí chřipce v 1. a 3. odstavci. Změnili jsme titulek.   --------------------    Praha 31. ledna (ČTK) - V Česku pomalu začíná chřipková epidemie, minulý týden se výskyt chřipkových infekcí včetně chřipky zvýšil o 16 procent. Podle statistik Státního zdravotního ústavu nyní na 100.000 obyvatel připadá 1729 nemocných, epidemie začíná u 2000. Epidemiolog Jan Kynčl dnes ČTK řekl, že mnoho lidí má takzvanou prasečí chřipku, z níž se stává běžný sezonní typ chřipky. Nejvíc nemocných je mezi dětmi a mladými lidmi, kvůli šířící se nákaze už se prý uzavřely i některé školy.   "V České republice začíná chřipková epidemie. V tuto chvíli se ještě nejedná o celoplošné postižení, ale spíše o lokální až regionální ohniska epidemie," uvedl Kynčl ze Státního zdravotního ústavu. Největší výskyt chřipkových onemocnění je v Královéhradeckém, Pardubickém, Zlínském a Moravskoslezském kraji, mezi kraji ale nejsou výrazné rozdíly.   "Pandemická nebo takzvaně prasečí, mexická, H1N1 (chřipka), tak ta jak v České republice, tak v Evropě je dominantním původcem, vyskytuje se tedy ve velké části případů," uvedl epidemiolog. Zároveň ale upozornil, že lidé, kteří se před sezonou nechali očkovat proti chřipce, jsou chráněni i proti tomuto typu chřipky. Nový virus, který loni způsobil paniku po celém světě a na nějž v ČR zemřelo 102 lidí, se prý stává běžným sezonním typem chřipky.   V nemocnici už například skončili čtyři lidé z Karvinska a Frýdecko-Místecka a také tři pacienti ze středních Čech, u nichž hygienici izolovali virus pandemické chřipky H1N1. V Moravskoslezském kraji evidovali minulý týden jednoho muže a tři ženy, kteří kvůli chřipce skončili v nemocnici.   Nejvíc chřipka postihla předškolní děti, mládež a lidi do 24 let. Podle Kynčla už kvůli chřipce byly uzavřeny některé školy, pro návštěvy se uzavírají i některá zdravotnická zařízení.   Od příštího týdne však začíná první etapa týdenních jarních prázdnin, která šíření chřipky mezi dětmi může zbrzdit. Mrazivé počasí, které panovalo v posledních dnech, šíření infekce nenapomáhalo. Už ve druhé polovině tohoto týdne by se však denní teploty měly opět vyšplhat nad bod mrazu.   Statistiky o chřipce vycházejí z údajů od lékařů. Od doby, co se neproplácejí první tři dny nemocenské, ale počet návštěv výrazně klesl.   kli mkv  