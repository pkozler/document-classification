 Brusel chce přezkoumat možná rizika rozšířeného umělého sladidla  Brusel 31. května (zpravodaj ČTK) - Brusel pověřil Evropský úřad pro bezpečnost potravin (EFSA), aby prověřil možné negativní dopady používání aspartamu na těhotné ženy a informace spojující toto umělé sladidlo se zvýšeným rizikem vzniku rakoviny. Píše o tom dnes server EurActiv.   Aspartam se používá jako nízkokalorická náhražka v mnoha tisících druhů potravinářských výrobků na celém světě. Jde o nejrůznější nápoje, dezerty, sladkosti nebo třeba žvýkačky.   V poslední době se ale objevily vědecké studie upozorňující na možná rizika požívání aspartamu. Ten je v EU schválen jako potravinový doplněk od roku 1994. EFSA však už v několika dřívějších šetřeních (pět od roku 1994) dospěla k závěru, že na základě všech vědeckých důkazů je aspartam bezpečný a že nejsou žádné vědecké podklady k tomu, aby se jeho používání v EU přehodnotilo. Další posouzení aspartamu se chystalo na rok 2020.   Po intenzivním tlaku z Evropského parlamentu, jehož někteří členové poukazovali na nové studie ukazující na možné negativní efekty aspartamu, se Evropská komise rozhodla pověřit EFSA hodnocením již v příštím roce.   Loni byly zveřejněny dvě studie poukazující na možná zdravotní rizika spjatá s konzumací umělých sladidel.   Jedna studie zaměřující se na karcinogenní účinky požívání této látky ukázala, že u myší existuje zvýšené riziko pro vznik rakoviny jater a plic. Vedle toho jedna islandská epidemiologická studie zahrnující několik desítek tisíc těhotných žen poukázala na možné spojení mezi pitím nápojů s umělými sladidly a předčasnými porody.   EFSA nicméně už v únoru letošního roku uvedla, že tyto dvě studie nepřinášejí nějaký důvod k přezkoumání předchozích posouzení aspartamu či dalších umělých sladidel v EU.   pkt sva  