 Řidiči ve středních Čechách musejí počítat s mlhou  Praha 9. ledna (ČTK) - Ve Středočeském kraji je dnes ráno místy mlha. Hlavní silniční tahy jsou holé a mokré po chemickém ošetření. Řidiči by měli jezdit opatrně, vyplývá z informací Ředitelství silnic a dálnic. Na více než třetině území kraje ráno pršelo. V kraji je teplota od minus jedna do pěti stupňů Celsia.   Téměř na celém úseku teplické dálnice D8 ve správě silničářů z Nové Vsi na Mělnicku je mlha s dohledností pouze 100 až 200 metrů. Mlhavo je ještě místy na Berounsku, Rakovnicku, Kladensku a v okrese Praha-západ. Pozor by měli dát řidiči v okolí Dobříše a Českého Brodu, upozorňuje ŘSD.   Na Benešovsku musejí motoristé místy počítat s úseky ujetého sněhu krytého posypem. Na Příbramsku je navíc ujetý sníh zledovatělý. Na některých silnicích nižších tříd na Rakovnicku jsou ještě zbytky rozbředlého sněhu.   zik snm  