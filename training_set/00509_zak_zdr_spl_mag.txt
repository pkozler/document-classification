 Karlovarsko nemělo na Silvestra problémy, první dítě je z Kraslic  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Karlovy Vary 1. ledna (ČTK) - Kromě napadení policistů opilci ve třech městech a požáru na tržnici u Chebu byla silvestrovská noc v Karlovarském kraji bez větších problémů. Nikdo nebyl vážně zraněn. Prvním miminkem v regionu narozeným v roce 2011 je Terezka Hanáková z Kraslic na Sokolovsku. Na svět přišla v porodnici v Ostrově v 10:45, zjistila ČTK.   "Váží 3,1 kilogramu a měří 49 centimetrů, maminka i děcko jsou v pořádku. Šlo o spontánní porod bez komplikací," řekla sestra porodnice v Ostrově nad Ohří na Karlovarsku.   Největší událostí pro krajské záchranáře byl požár tržnice Svatý Kříž u Chebu. Dnes po půlnoci tam vyhořela celá řada stánků vietnamských trhovců. Škoda přesáhla 300.000 korun, nikdo nebyl zraněn. Příčina je v šetření, řekl krajský mluvčí hasičů Martin Kasal. V kraji šlo o jedinou větší událost, při níž hasiči během silvestrovské noci zasahovali.   Podle informací ČTK stánky zřejmě zapálil ohňostroj, který trhovci tradičně připravují poblíž tržnice, letos na shromaždišti osob poblíž thajské restaurace. "Stánky vyhořely včetně zboží, zasahovalo pět jednotek s osmi auty. Požár likvidovaly dvě hodiny," uvedl Kasal.   V Chodově na Sokolovsku napadli opilci v restauraci policejní hlídku a házeli po ní lahve a půllitry. "Nechtěli opustit restauraci. Poté, co přijela hlídka, na ni házeli láhve i sklenice. Policisté, kteří museli použít chvaty a hmaty, utrpěli lehká zranění. Útočící osoby budou dále řešeny," řekla krajská policejní mluvčí Andrea Pomichalová. Policisté evidují útoky opilců na policisty ještě v Sokolově a ve Vřesové. Hlídky tam zasahovaly kvůli rušení nočního klidu.   "Letošní Silvestr byl klidnější než loňský, kdy tu bylo plno. Letos jsme přijali čtyři osoby, z toho jednu ženu do půlnoci a po ní tři muže," řekl pracovník sokolovské záchytky, kam vozí opilce z celého Karlovarského kraje. Letos byly všechny osoby středního věku.   V největším městě regionu, Karlových Varech, likvidovali hasiči požár dvou kontejnerů a zbytky amatérských ohňostrojů. Hromadná oslava příchodu nového roku se tam nekonala. Podle mluvčího hasičů byl Silvestr a Nový rok klidnější než loňský. Kolem 02:00 se vše uklidnilo, dodal.   Václav Prokš jpt  