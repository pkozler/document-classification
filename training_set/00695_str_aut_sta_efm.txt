 EvoBus staví v Holýšově novou halu pro stavbu autobusových dílů  Holýšov (Domažlicko) 24. ledna (ČTK) - Další halu na výrobu dílů pro městské i dálkové autobusy Mercedes-Benz a Setra začala dnes v Holýšově na Domažlicku stavět firma EvoBus, dceřiná firma německého koncernu Daimler AG. Firma investuje do výstavby haly o rozloze 5600 metrů čtverečních a do technického vybavení přibližně 5,4 milionu eur (přes 130 milionů Kč). Hala by měla být dokončena ještě do konce tohoto roku, uvedl ředitel holýšovského výrobního závodu Reiner Springmeier.   V závodě se zhruba 400 zaměstnanci se vyrábějí části karoserií a segmenty rámů pro autobusy. Loni to bylo kolem 6000 sad segmentů, i po dokončení nové haly by se měla produkce podniku pohybovat v podobném objemu. "Prostřednictvím nové haly rozšiřujeme naši autobusovou výrobní základnu v Holýšově a posilujeme evropské výrobní sdružení EvoBus GmbH", konstatoval ředitel výroby Daimler Buses Wolfgang Hänle.   Podle Franka Röhla zatím není možné říci, zda postavením haly vzniknou nová místa a kolik, neboť firma chce v následujících třech letech zároveň modernizovat a inovovat celou výrobu. V hale se budou vyrábět segmenty pro autobusy nejmodernějšími zařízeními, jako je například nový svařovací robot, 3D laser na řezání ocelových profilů či zařízení na ohýbání a řezání. Hala bude také uzpůsobena k využití odpadového tepla. "Touto novou stavbou podporujeme inovace v nabídce našich produktů, a budeme tak moci rychleji integrovat do sériové výroby taková vozidla, jako například hybridní autobusy," dodal Andreas Peter z EvoBus GmbH.   Daimler Buses, obchodní skupina koncernu Daimler AG, zaměstnával v roce 2009 celkem 17.188 pracovníků po celém světě a prodal na 32.500 autobusů. Produktové portfolio pokrývá městskou, meziměstskou a zájezdovou dopravu a sahá od minibusu až po patrový autobus.   lap sap  