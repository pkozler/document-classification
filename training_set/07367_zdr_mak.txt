 Fakultní nemocnice vydělaly loni 340 milionů korun před zdaněním  Praha 4. května (ČTK) - Jedenáct fakultních nemocnic spolu s dalšími čtyřmi zdravotnickými zařízeními vydělaly loni 340 milionů korun před zdaněním. Zadlužování se dál snižuje. Ubývá také závazků po době splatnosti. Novinářům to dnes při představení výsledků hospodaření řekl náměstek ministra zdravotnictví Vladimír Pavelka. Podle něj se za poslední čtyři roky zvýšila ekonomická stabilita a efektivita fakultních nemocnic, jsou i vyšší tržby.   Hodnocení se týká 11 fakultních nemocnic, Institutu klinické a experimentální medicíny (IKEM), Masarykova onkologického ústavu a Ústavu pro péči o matku a dítě. "Hospodářský výsledek před zdaněním činil 340 milionů korun, po zdanění bude menší," uvedl Pavelka.   I přes hospodářskou krizi jsou podle něj fakultní nemocnice a zařízení, která ministerstvo řídí, likvidní a míra jejich zadluženosti klesá. Roste také produktivita práce a platy lékařů. Ty se letos od března doktorům zvedly o 5000 až 8000 podle vzdělání a praxe. Zatím nelze odhadnout, jak by se přesně do hospodaření a čísel mohlo promítnout chystané zvýšení daně z přidané hodnoty.   Lepší výsledky by mohly nemocnice mít po plánovaném zrušení desetiny akutních lůžek, míní náměstek. Ministr Leoš Heger (TOP 09) už dříve řekl, že by se jich mělo seškrtat asi 6200. Polovina z nich by se měla převést na lůžka sociální.   Podle Pavelky se snižuje také podíl pohledávek po lhůtě splatnosti. Těch ubylo nejvíc v letech 2007 a 2008. Tak "strmého pádu" není už možné docílit, podotkl náměstek.     ktk rot      