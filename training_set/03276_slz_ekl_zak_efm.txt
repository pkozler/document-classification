 ÚOHS podezřívá tři firmy z odpadového hospodářství z kartelu  Brno 18. ledna (ČTK) - Úřad pro ochranu hospodářské soutěže (ÚOHS) podezřívá tři firmy působící v odpadovém hospodářství z kartelu při zadávání veřejných zakázek. Provedl u nich neohlášenou kontrolu a vede s nimi správní řízení. ČTK to zjistila z aktuálního informačního listu zveřejněného na webu  ÚOHS . Podle informací ČTK jsou podezřelými velké firmy v oboru SITA CZ, .A.S.A. a van Gansewinkel.   Informaci o zahájení správního řízení ČTK potvrdil předseda ÚOHS Petr Rafaj. Správní řízení úřad zahájil loni na podzim na základě vlastní kontrolní činnosti. Kartel se úřad snaží prokázat u jedné z brněnských veřejných zakázek. Podle prvních výsledků kontroly může mít ale případ zásadní dopad i na celostátní trh.   "Pro nás jde o největší případ v oblasti bid-riggingu, tedy kartelových dohod u veřejných zakázek. Významný je i tím, že jsme na případ přišli svým vlastním zkoumáním," řekl ČTK Rafaj. Podle něj prověřování začalo podáním jedné z firem na průběh veřejné zakázky. "Stížnost podala jedna z firem, jejíž chování je předmětem našeho zkoumání," řekl Rafaj.   Boj s kartely při zadávání veřejných zakázek patří k prioritám činnosti ÚOHS. Úřad chce využít toho, že dohled nad hospodářskou soutěží i veřejnými zakázkami zajišťuje v zemi pouze jedna instituce, kterou je právě ÚOHS.   Úřad v této oblasti odhalil několik kartelů. Naposledy loni uložil pěti firmám pokutu celkem 4,9 milionu korun za jejich dohodu v zakázce pro Vojenskou ubytovací a stavební správu v Litoměřicích. Firmy s pokutou nesouhlasí a odvolaly se proti ní.   Podle antimonopolního úřadu řada zadavatelů není o kartelových dohodách mezi uchazeči dostatečně informována. Úřad proto pro ně připravuje 50 osvětových akcí. "Tyto kartelové praktiky se na trhu vyskytují v míře, kterou nedokážeme ani odhadnout," uvedl už dříve místopředseda ÚOHS Kamil Rudolecký.   vrn snm  