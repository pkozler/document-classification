 Všechna lyžařská střediska v Pardubickém kraji jsou v provozu  Pardubice 27. ledna (ČTK) - Všechna lyžařská střediska v Pardubickém kraji jsou již v provozu. Po ochlazení a sněžení v posledních dnech se rozjely i vleky v níže položených oblastech. V některých místech je na sjezdovkách až 80 centimetrů sněhu.   Dobré podmínky nabízí lyžařům Skiregion Buková hora tvořený sjezdovkami v Červené Vodě a Čenkovicích na Orlickoústecku. Celková délka sjezdových tratí přesahuje šest kilometrů, pro běžecké lyžování je připraveno kolem 60 kilometrů strojově upravovaných lyžařských tras.   Přes sedm kilometrů sjezdovek a 20 kilometrů běžeckých stop nabízí lyžařský areál Sněžník v Dolní Moravě na Orlickoústecku. Sněhová pokrývka včetně čerstvého sněhu se blíží 80 centimetrům.   Souvislá vrstva až 70 centimetrů upraveného sněhu pokrývá svahy v Hlinsku na Chrudimsku. V provozu jsou rovněž sjezdovka u Poličky na Svitavsku a areál Peklák u České Třebové.   Po odstávce způsobené oblevou se znovu rozjely vleky v Přívratu na Orlickoústecku. Provozovatelé nabízejí celodenní lyžování i ve všední dny.   dos hš  