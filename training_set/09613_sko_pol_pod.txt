 Státní maturity v budoucnu nahradí přijímačky na VŠ, míní děkanka  Brno 2. května (ČTK) - Státní maturity by za několik let mohly u značné části vysokých škol nahradit přijímací řízení. Univerzity je budou zhruba dva roky sledovat a až se režim zaběhne, mohou jimi své přijímací zkoušky nahradit. Novinářům to dnes v Brně řekla předsedkyně školského výboru sněmovny a děkanka podnikatelské fakulty Vysokého učení technického Anna Putnová (TOP 09). Předtím se však podle ní musí změnit termíny státních maturit. Letos je skládají studenti poprvé a zkoušky začaly dnes.   Studenti budou letos znát svůj výsledek z maturity 20. června. Byť jsou zkoušky jednotné, vysoké školy jejich výsledky kvůli pozdnímu termínu nemohly použít, i když to dřív dělaly. "Některé univerzity, které doposud zohledňovaly výsledky maturity nějakým procentuálním zastoupením, na tyto výsledky nemohou letos čekat. Úplně se tento prvek eliminuje," uvedla poslankyně.   Putnová jako předsedkyně školského sněmovního výboru sleduje průběh maturit na gymnáziu a soukromém učilišti na jihu Moravy. Komentovala i to, že drtivá většina studentů včetně gymnazistů si vybrala lehčí verzi maturity. Některé žáky k tomu motivovala i škola, aby v průměru měla z maturit lepší známky. Poslankyně věří, že se to změní a těžší verzi maturity si ve svém zájmu bude volit víc studentů.   "Upozorňovala jsem je, že ještě pět let budou na vysoké škole a maturita po tu dobu bude jejich posledním vzděláním. Budou se ucházet o stáže, o výjezdy do zahraničí, budou chtít brigády," řekla. Když se pro některou z pozic sejde deset životopisů, může mít podle ní náročnější verze maturity váhu.   Ocenila, že oproti maturitě na zkoušku vypadly u té ostré některé administrativní složitosti, například kontrolování totožnosti studentů, které jejich učitelé čtyři roky znají. Studenti také dostali možnost navštívit i během zkoušky toaletu, škola však musí zajistit člověka, který je tam ze třídy doprovodí.   Když maturity dopadnou dobře, bude to podle Putnové hlavně zásluha středoškolských učitelů. Přípravě projektu podle ní věnovali stovky hodin, psali dokonce testy z toho, jak si novinky nastudovali. "Kantoři se mnohdy připravovali víc než sami studenti," dodala.   Maturity se připravují 14 let, přišly celkem na 680 milionů korun. V prvním roce se jich zúčastní až 102.000 studentů. Ministr školství Josef Dobeš (VV) spojil s jejich zdárným spuštěním svůj mandát.   lce hj  