 Acta non verba: ČOI zveřejnila seznam pump kvůli verdiktu soudu  Praha 13. ledna (ČTK) - Česká obchodní inspekce (ČOI) v úterý poprvé zveřejnila seznam čerpacích stanic, u kterých zjistila prodej nekvalitních pohonných hmot, protože k tomu byla donucena soudem. Tvrdí to společnost Acta non verba (ANV), podle které ministerstvo průmyslu a obchodu minulý týden prohrálo soudní spor s ANV týkající se zveřejňování těchto informací. MPO ale tvrdí, že ANV si verdikt soudu špatně vyložila. Přípravné práce na zveřejnění seznamu pump byly podle MPO zahájeny mnohem dříve, než v tomto soudním sporu padl rozsudek.   Ředitel ANV Vojtěch Razima dnes ČTK sdělil, že ANV se dva roky domáhala zveřejnění seznamu a nakonec podle něj byla úspěšná. "Městský soud v Praze jí dal pátečním rozsudkem za pravdu. V rozsudku se uvádí, že MPO nemělo pro nezveřejnění seznamů dostatečné právní důvody. Ministerstvo a ČOI byly k uveřejnění seznamů donuceni rozsudkem. Tvrdit dále, že uveřejňování seznamů odporuje zákonu, už prostě nebylo možné," stojí v tiskové zprávě ANV.   Mluvčí MPO Pavel Vlček dnes ČTK řekl, že tvrzení ANV neodpovídá realitě. "Interpretace ANV není přesná. Soud rozhodně nekonstatoval, že ČOI má takové informace zveřejňovat. Pouze konstatoval procesní chyby a vrátil rozhodnutí k přezkumu," uvedl Vlček. MPO podle něj začalo zveřejnění seznamu čerpacích stanic připravovat ještě před verdiktem soudu. ČOI nyní bude seznam aktualizovat každý měsíc.   Ministr průmyslu a obchodu Martin Kocourek v úterý novinářům řekl, že MPO a vedení ČOI změnilo názor na zveřejňování těchto informací poté, co se k problematice vyjádřil ombudsman. MPO si navíc nechalo vypracovat novou právní analýzu. "Zjistili jsme, že ČOI může v rámci svých pravomocí a zákona zveřejňovat výsledky kontrol," podotkl Kocourek, podle kterého po schválení zákona budou informace o problematických prodejcích pohonných hmot ještě podrobnější. "Spotřebitelé tak budou mít kompletní informace i o všech dodavatelích, od nichž se nekvalitní palivo na čerpací stanice dostalo," dodal.   ČOI dosud tvrdila, že jména pump nemůže zveřejňovat, neboť k tomu nemá oporu v legislativě. Se zveřejňováním jmen čerpacích stanic, u nichž ČOI narazila na nekvalitní pohonné hmoty, ale počítá novela zákona, kterou loni v prosinci schválila vláda. Legislativní normu ale ještě musí schválit zákonodárci a podepsat prezident Václav Klaus.   ANV už loni na internetu zveřejnila neoficiální seznam čerpacích stanic, které nevyhověly kontrolám ČOI. Společenství čerpacích stanic tento krok kritizovalo, protože podle něj byli smícháni dohromady poctiví prodejci s těmi, kteří vědomě prodávají pančované zboží. "Máme radost, že je naše dvouleté úsilí nakonec korunováno vítězstvím a seznamy jsou k dispozici veřejnosti. Není to úspěch jen pro nás, ale pro všechny, kteří usilují o změnu poměrů k lepšímu. Celé to dlouho trvá, je to vysilující, ale nakonec se dá vyhrát," podotkl Razima.   ČOI loni odebrala 1866 vzorků pohonných hmot a hrubé porušení jakosti zjistila u 2,1 procenta z nich. Inspekce uložila 49 pokut v celkové výši bezmála 8,3 milionu korun. Na loňském seznamu pokutovaných pump jsou zpravidla menší prodejci pohonných hmot. Mezi nejpokutovanější prodejce loni patřila společnost Falko II Czech, které ČOI za opakované prohřešky dala sankce v celkové výši 4,35 milionu korun. Společnost Falko II Czech je nyní v insolvenčním řízení.   Předseda představenstva Společenství čerpacích stanic ČR (SCS) Ivan Indráček ovšem nepovažuje zveřejňování jmen čerpacích stanic, u kterých ČOI zjistila pochybení, za šťastný krok. SCS podle Indráčka dlouhodobě požaduje, aby byly zveřejňovány všechny stanice, u kterých je zjištěno závažné porušení kvality paliv. U většiny benzinek na seznamu ČOI ale nejde o snahu šidit zákazníky, nýbrž o lidské pochybení při přepravě nebo skladování zboží, tvrdí Indráček.   ČOI v roce 2010 odebrala 1866 vzorků pohonných hmot a různé nedostatky zjistila v 148 z nich, tedy v necelých osmi procentech vzorků. V roce 2009 ČOI odhalila nedostatky u pěti procent ze všech kontrolovaných vzorků pohonných hmot. Na konci loňského roku bylo v Česku evidováno celkem 6591 čerpacích stanic pohonných hmot, z toho 3672 veřejných.   beh dvd  