 Praha chce darem pomoci Bosně lépe chránit její tajná data  Praha 11. ledna (ČTK) - Český Národní bezpečnostní úřad (NBÚ) zřejmě věnuje Bosně a Hercegovině zařízení, kterým je možné měřit hodnoty elektromagnetického vyzařování přístrojů, na nichž se pracuje s utajovanými informacemi. O daru zařízení, které nese kódové označení Tempest, bude ve středu diskutovat vláda. Bosně a Hercegovině by měl dar umožnit lepší ochranu utajovaných dat v souvislosti s jejím přistoupením do NATO.   Představitelé bosenského ministerstva bezpečnosti se s činností takzvaného Tempest týmu NBÚ seznámili předloni v prosinci, kdy Češi měřili hodnoty vyzařování přístrojů s utajovanými informacemi přímo v Sarajevu. Veškeré elektronické přístroje vyzařují elektromagnetické vlny, které je možné s odpovídající technikou zachytit a rozluštit. Proto musí být počítače, monitory či tiskárny a další stroje, na nichž jsou zpracovávána utajovaná data, chráněny proti nadměrnému vyzařování.   Práci českého Tempest týmu NBÚ oceňuje i Severoatlantická aliance. Měření jsou nezbytná ve všech prostorách, kde mají být ukládány informace utajené na stupni "Důvěrné" a vyšších.   Fakt, že Bosna dosud nedisponuje vlastním systémem Tempest, se podle materiálu pro českou vládu ukázal jako klíčový problém pro další budování jejího systému ochrany utajovaných informací z materiálního hlediska. Bosenská vláda nyní nemá peníze na nákup podobného systému a český NBÚ svůj původní systém nepotřebuje, neboť jeho odborníci si sami vyvinuli novější.   Ochrana utajovaných informací je jedním ze základních požadavků pro zahájení integrace Bosny a Hercegoviny do euro-atlantických struktur. V Sarajevu této otázce prý věnují mimořádnou pozornost, ale přesto je výstavba vlastního systému ochrany těchto informací v počátcích jak z hlediska institucí, tak zákonů.   jd mhm  