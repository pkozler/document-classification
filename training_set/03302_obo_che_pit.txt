 ČOI zveřejňuje podrobnosti o pokutách za nekvalitní paliva  Praha 5. května (ČTK) - Česká obchodní inspekce (ČOI) začala na svých internetových stránkách  www.coi.cz  zveřejňovat podrobná rozhodnutí o pokutách, které udělila za prodej nekvalitních pohonných hmot. ČTK to dnes sdělila mluvčí inspekce Miloslava Fléglová. ČOI od začátku letošního roku zveřejňovala seznam pokutovaných čerpacích stanic a podrobnější informace nyní může spotřebitelům poskytnout díky novele zákona o pohonných hmotách, která platí od konce dubna.   "Rozhodnutí, která v souladu se zákonem zveřejňujeme, se týkají kontrolovaných subjektů, u nichž bylo prokázáno, že v době kontroly prodávaly, vydávaly nebo přepravovaly pohonné hmoty nevyhovující jakosti, a za tato porušení jim byly uloženy sankce odpovídající míře, rozsahu a následkům jejich protiprávního jednání a také další opatření k nápravě," uvedla Fléglová.   Zveřejňována budou rozhodnutí, která nabyla právní moci počínaje 21. dubnem letošního roku, kdy začala platit novela zákona. Nyní je na internetových stránkách ČOI umístěno prvních pět verdiktů o pokutách, jejichž výše se pohybuje v desítkách tisíc korun. Kromě výše pokuty a názvu pokutované firmy se lidé z rozhodnutí dozvědí i podrobnosti o zjištěných nedostatcích.   ČOI už od ledna na internetu pravidelně zveřejňuje seznam pump, kterým kvůli prodeji nekvalitních pohonných hmot pravomocně uložila pokuty. Vedení ČOI původně tyto stručné informace kvůli obavám z možného porušení zákona nechtělo publikovat. ČOI změnila názor poté, co si ministerstvo průmyslu a obchodu nechalo udělat novou právní analýzu, podle které lze tyto informace poskytovat veřejnosti. Podobný názor už dříve vyslovil také ombudsman.   ČOI loni odebrala 1866 vzorků pohonných hmot a hrubé porušení jakosti zjistila u 2,1 procenta z nich. Inspekce uložila 49 pokut v celkové výši bezmála 8,3 milionu korun. Na loňském seznamu pokutovaných pump jsou zpravidla menší prodejci pohonných hmot. Za prodej nekvalitního paliva hrozí pokuta až pět milionů korun. Mezi nejpokutovanější prodejce loni patřila společnost Falko II Czech, které ČOI za opakované prohřešky dala sankce v celkové výši 4,35 milionu korun.   Vydáním rozhodnutí o uložení pokuty monitorování čerpací stanice podle Fléglové nekončí. "Následně jsou inspektory ČOI odebírány další vzorky pohonných hmot, které mají ve většině případů vyhovující jakost. Jsou však firmy, na jejichž čerpacích stanicích bylo porušení i několika parametrů jakosti u odebraných vzorků zjištěno opakovaně. Právě v těch případech dosáhly uložené pokuty statisícových až milionových částek," uvedla Fléglová.   beh dvd  