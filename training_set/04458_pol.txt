 USA zůstanou v Afghánistánu po roce 2014, když o to požádá Kábul  --------------------    Ke zpravodajství: FOTO/aktuality   Doplnili jsme výroky z tiskové konference Bidena a Karzáího.   --------------------    Kábul 11. ledna (ČTK) - USA zůstanou v Afghánistánu i po roce 2014, jestliže o to tamní vláda požádá. Při dnešním jednání v Kábulu to podle agentury AFP řekl americký viceprezident Joe Biden.   V Afghánistánu je od pondělka. Dnes si v Kábulu prohlédl vojenské výcvikové středisko. USA do výcviku Afghánců za letošek a loňský rok investují 20 miliard dolarů (380 miliard korun). Jde v něm nejen o vojenský výcvik, ale také o výuku čtení a psaní.   Po návštěvě základny se Biden setkal s prezidentem Hamídem Karzáím. V americké delegaci je kromě jiných velitel vojsk v Afghánistánu David Petraeus a americký velvyslanec v Kábulu.   Biden na tiskové konferenci s Karzáím ujistil, že americké působení v Afghánistánu rokem 2014 neskončí. I pak budou Američané přítomni výcviku Afghánců a budou připraveni i k další pomoci, i když odpovědnost už ponesou Afghánci. "Stabilní a svrchovaný" Afghánistán je podle něj cílem obou stran.   "Neodejdeme, když si to nebudete přát. Nemáme v úmyslu vládnout Afghánistánu. Za to odpovídá afghánský národ sám," citovala Bidena agentura AFP.   Setkání obou politiků trvalo skoro dvě hodiny a Karzáí řekl, že se týkalo hlavně procesu předávání odpovědnosti, který má trvat do konce roku 2014. Nikdo z přítomných novinářů nedostal možnost položit otázku.   Americký prezident Barack Obama se při své velmi krátké prosincové návštěvě Afghánistánu s Karzáím nesešel. Podle oficiální verze panovalo moc špatné počasí na to, aby se prezident mohl letecky dopravit ze základny Bagrám do Kábulu. Karzáího okolí si to ale vyložilo jako urážku. Současná Bidenova návštěva má tuto epizodu napravit a obnovit dobré vztahy.   USA chtějí letos v létě začít stahovat první ze skoro 100.000 svých vojáků. Bojové operace mezinárodních sil mají být ukončeny podle původního plánu do konce roku 2014. Do té doby mají být místní jednotky dostatečně připraveny převzít zemi do svých rukou. Biden dnes dal najevo, že o delší přítomnosti amerických jednotek rozhodne žádost Kábulu.   Koalice chce docílit toho, aby do konce letošního roku bylo pro afghánské bezpečnostní složky k dispozici 300.000 vycvičených vojáků a policistů. Podle údajů agentury AP je gramotných pouze 11 procent zájemců o práci v bezpečnostních složkách. Z policejních a armádních poddůstojníků pak umí číst a psát jen 35 procent.   sva hej  