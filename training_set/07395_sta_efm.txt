 Ředitelem výrobce oken Window Holding se stal Jan Tušl  Praha 3. ledna (ČTK) - Novým generálním ředitelem největšího českého výrobce oken Window Holding se stal Jan Tušl (39). Do firmy přišel z investiční skupiny Wood &amp; Company, která za okenářským podnikem stojí. Tušl ve funkci nahradil Milana Rusnáka, který ze společnosti odchází. ČTK to dnes oznámila firma.   Tušl ve Wood &amp; Company zastával pozici řídicího ředitele a měl na starosti nákup firem, které později vytvořily Window Holding. Konkrétně to byly společnosti Vekra, Otherm, Otherm Praha a TWW. V čele výrobce oken chce Tušl dál upevnit pozici holdingu jako jedničky na trhu.   Pod Window Holding patří pět výrobních závodů ve Staré Pace na Jičínsku, v Lázních Toušeň u Prahy, ve Velkém Meziříčí na Žďársku, v Husinci na Prachaticku a v Zašové na Moravě. Skupina dohromady zaměstnává přibližně 1000 lidí. Ambicí skupiny je být nejsilnější okenářskou skupinou ve střední Evropě.   dnv dvd  