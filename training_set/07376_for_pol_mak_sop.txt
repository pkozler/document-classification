 FT: Roli opozice v Polsku převzal reformátor Balcerowicz  Varšava/Londýn 27. ledna (zpravodajka ČTK) - Roli politické opozice v Polsku převzal někdejší ministr financí a otec ekonomických reforem ze začátku 90. let Leszek Balcerowicz a další ekonomové. Dříve spojenec současného premiéra Donalda Tuska se stal jedním z jeho nejhlasitějších kritiků, napsal dnes list Financial Times.     Naposledy se Balcerowicz do Tuskovy vlády pustil tento týden kvůli chystaným změnám v důchodovém systému. Kabinet chce snížit podíl povinných plateb do soukromých penzijních fondů z nynějších 7,3 procenta na 2,3 procenta příjmu. Rozdíl má jít na individuální konta ve státním důchodovém systému. Vláda se takto snaží zabránit růstu veřejného dluhu nad klíčovou hranici, po jejímž překročení by musela sáhnout k bolestným úsporným opatřením.   I když Tusk a jeho lidé ujišťují, že budoucí důchodci kvůli současným změnám o peníze nepřijdou, Balcerowicz tvrdí, že jde o fikci. Plán vlády považuje za nezodpovědný a místo toho navrhuje, aby se zvedla hranice pro odchod do důchodu ze současných 65 let pro muže a 60 let pro ženy na 67 let, aby vláda omezila příspěvky pro invalidy a aby zlikvidovala porodné.   "Nenavrhuji šokovou terapii," říká Balcerowicz, který se touto metodou proslavil už na začátku 90. let po pádu komunismu. To, že by Tuskova vláda Balcerowicze poslouchala, je ale nereálné. Na podzim Polsko totiž čekají parlamentní volby.   Kvůli stále hlasitější kritice se Balcerowicz stal osobním nepřítelem některých nejbližších poradců premiéra Tuska. Už loni na podzim na hlavní křižovatce v centru Varšavy spustil počítadlo veřejného dluhu.   Balcerowicz a další ekonomové se tak podle Financial Times de facto ujali role opozice. Největší opoziční stranu v parlamentu, sociálně-konzervativní Právo a spravedlnost, nezajímá totiž prakticky nic kromě letecké katastrofy z loňského dubna, napsal Financial Times. U západoruského Smolenska při ní zahynul prezident Lech Kaczyński, bratr šéfa Práva a spravedlnosti a expremiéra Jaroslawa Kaczyńského, a dalších 95 lidí.   hab hej  