 ŘSD neodstraní billboardy u dálnic tak rychle, jak čekalo  Praha 18. prosince (ČTK) - Ředitelství silnic a dálnic (ŘSD) zřejmě neodstraní billboardy z okolí tuzemských dálnic a rychlostních komunikací tak rychle, jak původně očekávalo. ČTK to dnes potvrdila mluvčí společnosti Martina Vápeníková. Na to, že ŘSD údajně nezvládá plnit loňský slib masivního odstraňování těchto reklam, upozornila obecně prospěšná společnost Acta non Verba.   ŘSD loni v listopadu oznámilo plán na odstranění 440 poutačů, tedy zhruba pětiny ze všech reklamních ploch, do konce prvního čtvrtletí letošního roku. Zcela zmizet mají reklamní billboardy od českých dálnic a rychlostních silnic do několika let.   Acta non Verba uvedla, že největší problém znamenají výpovědi dobíhajících smluv na přibližně 395 billboardů umístěných podél dálnic. "Obnovení smlouvy je automatické. Kdyby ŘSD nevypovědělo smlouvy do konce minulého roku, tak dochází k automatickému obnovení smlouvy o další dva roky," upozornil ředitel společnosti Acta non Verba Vojtěch Razim. ŘSD k tomu uvedlo, že k 30. listopadu vyrozumělo všechny své smluvní partnery o tom, že jejich nájemný vztah už nebude prodlužován.   Podle Vápeníkové například vznikly problémy s odstraňováním reklamních ploch, které jsou postavené načerno nebo nesplňují dopravní předpisy. "Na řadě míst, kde jsme se domnívali, že jde o černé reklamy, zjišťujeme, že nejsou umístěny na státních, ale soukromých pozemcích. A nemáme právo tyto reklamy odstranit," uvedla.   Například poblíž silnic první třídy je podle mluvčí 80 procent billboardů umístěných na soukromých pozemcích. Další reklamy jsou na základě řádného smluvního vztahu, ale nesplňují dopravní normy. Jsou například příliš blízko svodidel nebo nejsou správně zabezpečeny. V případě těchto poutačů hodlá ŘSD na neplnění norem poukazovat, aby majitele reklamní plochy donutilo situaci napravit nebo reklamu odstranit.   Po odstranění billboardů by nejbližší reklamní plakát neměl být dálnici blíž než 200 metrů. Výnosy státu z plakátů ŘSD nezveřejnilo, Acta Non Verba uvádí roční příjem státu z jednoho billboardu 20.000 korun, příjem majitelů plochy je prý 220.000 Kč.   Billboardy kolem dálnic dlouhodobě kritizují i někteří dopravní odborníci.   cfr vju jw  