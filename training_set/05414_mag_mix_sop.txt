 V Praze zvolena nejkrásnější česká Vietnamka  --------------------    Ke zpravodajství: FOTO ve Fotobance   --------------------    Praha 28. ledna (ČTK) - Nejkrásnější vietnamskou dívkou v České republice je Vu Thi Thuy Duong z Plzně. Korunku královny krásy dnes sedmnáctiletá studentka získala v soutěži Miss Vietnam ČR, která se konala v areálu tržnice Sapa v pražské Libuši. Zvítězila mezi dvanácti kandidátkami, které se představily ve finále druhého ročníku klání. Akci, kterou uspořádal Svaz Vietnamců v ČR, podpořili také češti politici i umělci, kteří akci vnímají jako prostředek pro utužování vzájemných vztahů.   "Pro mě je velmi důležité, aby menšiny, které jsou v České republice, se cítily dobře a věděly, že jsou tady vítány. Tato akce prospěje vzájemnému sblížení české a vietnamské komunity," řekl ČTK ministr zahraničí Karel Schwarzenberg, který sledoval program finálového večera z hlediště.   Finalistky soutěžily v pěti disciplínách. Na pódiu se představily v plavkách, v lidovém kroji Ao Dai i modelových večerních robách, které pro ně připravila vietnamská módní návrhářka. Odpovídaly také na otázky moderátora Jakuba Železného a o svém talentu přesvědčovaly ve volné disciplíně. Tančily, zpívaly, hrály divadlo či předváděly bojové umění. Vítězka, která měří 167 centimetrů, váží 51 kilogramů a má míry 83-63-93, zvítězila také v kategorii Miss Fashion.     Zábavný večer nabídl kromě pěti soutěžních disciplín také koncertní program českých a vietnamských umělců.   Moderátor akce ocenil nadšení vietnamských dívek, které se soutěže účastnily. "Jsou to velmi půvabné a inteligentní mladé dámy. Pracovaly na sobě velmi pilně," řekl ČTK. Od české soutěže krásy se podle něj vietnamské klání liší pouze tím, "že tady není jediná blondýna". Upozornil zároveň na to, že akce by si zasloužila větší přítomnost českých diváků. "Celý život aktivně vystupuji proti jakýmkoli projevům rasismu a nesnášenlivosti. Svou účast proto považuji za velmi milou povinnost," dodal.   V porotě zasedl mimo jiné poslanec Evropského parlamentu Jan Zahradil, který nejhezčí Vietnamku vybíral již podruhé. Motivací k účasti je pro něj prý skutečnost, že vietnamská komunita v ČR patří k nejpočetnější v Evropě v přepočtu na množství obyvatel. "Je v našem zájmu, abychom se starali o vzájemné soužití," uvedl. Uvedl, že zejména mladí Vietnamci patří do obou kultur. "Češtinu vnímají jako rodný jazyk a jsou sžití s prostředím," řekl. Hodnocení dívčí krásy je ale prý pro něj složité. "Nějaká měřítka, na která jsme zvyklí, nejde použít," míní.     Vítězka se stane tváří Svazu Vietnamců v ČR a bude reprezentovat vietnamskou komunitu na společenských akcích. Jedna z dívek, které si dnes odnesly ceny, se zúčastní soutěže Miss Princess of the World 2011.     Loňská vítězka soutěže Nguyen Mai Anh tvrdí, že vítězství v soutěži prospívá k získání dobrých zkušeností i kontaktů. "Dívka, která se účastní takové soutěže, by měla být určitě pěkná, ale musí také něčím okouzlit. Měla by také znát kulturu i jazyky obou národů," řekla ČTK. Nerozhoduje podle ní ani tak zevnějšek, jako chování a umění projevit se ve společnosti.   Dvanáctka kandidátek ve věku od 17 do 22 let vzešla z castingu uspořádaného v prosinci v Praze. Všechny jsou studentky středních odborných škol a gymnázií nebo vysokých škol z celé republiky.   V ČR oficiálně žilo podle údajů ministerstva vnitra ke konci loňského roku 60.000 Vietnamců.   Alexandra Malachovská hj  