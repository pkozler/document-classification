 Kazašský prezident hodlá zůstat u moci, dokud mu to zdraví dovolí  Astana 28. ledna (ČTK) - Kazašský prezident Nursultan Nazarbajev hodlá zůstat u moci tak dlouho, jak mu to zdraví dovolí, bez ohledu na to, jak rozhodne ústavní soud o navrhovaném referendu. Nazarbajev to podle agentury Reuters dnes řekl ve zprávě o stavu své země.   Plánované referendum by se mělo konat už v březnu a předpokládá se, že v něm voliči odsouhlasí plán přeskočit dvoje příští volby hlavy státu. Dnes sedmdesátiletý Nazarbajev by tak mohl být v prezidentském úřadě od pádu sovětského režimu nepřetržitě téměř 30 let do roku 2020.   Návrh na referendum předložila skupina kazašských politiků, kteří přišli s iniciativou, aby prezidentské volby byly jako "nadbytečné" zrušeny, protože nikdo prý nemá takovou důvěru národa jako Nazarbajev. V podpisové kampani tento postup podpořilo přes pět milionů Kazachů, tedy více než polovina oprávněných voličů.   Nazarbajev návrh demonstrativně vetoval, parlament jeho veto 14. ledna neméně demonstrativně přehlasoval, a o tři dny později prezident vyzval ústavní soud, jemuž sám předsedá, aby o návrhu referenda rozhodl.   V dnešní zprávě o stavu země dal Nazarbajev nicméně jasně najevo, že i kdyby návrh referenda, které ostře kritizovaly Spojené státy i Evropská unie, byl zamítnut, bude kandidovat ve volbách v roce 2012.   "Ať bude rozhodnutí, které přijmeme po verdiktu ústavního soudu jakékoli, slibuji, že pokud mi to zdraví a životní energie dovolí a pokud budu mít takovouhle jednomyslnou podporu lidu, pak budu pracovat tak dlouho, jak budu moci," řekl Nazarbajev. "Hlavní je, že jsem pochopil signál od lidu: Neopouštějte post, pokračujte dál," dodal před poslanci parlamentu, kteří povstali a aplaudovali.   Nazarbajev, bývalý ocelářský dělník, je jediným vůdcem, jakého nezávislý Kazachstán zatím měl. Veřejná kritika prezidenta je v zemi tabu a v parlamentu nesedí ani jeden opoziční politik.   Oponenti referenda tvrdí, že Kazachstán, který nikdy neuspořádal volby, jež by se daly označit za svobodné a spravedlivé, se odrodil principům, k nimž se zavázal v loňském roce, kdy předsedal Organizaci pro bezpečnost a spolupráci v Evropě (OBSE). Úkolem OBSE je mimo jiné respektování demokratických zásad.   dk hej  