 Fotbalista Svěrkoš se do konce sezony upsal Panioniosu  Atény 19. ledna (ČTK) - Fotbalový útočník Václav Svěrkoš bude do konce sezony působit v Panioniosu Atény, který ho získal na hostování z francouzského Sochaux. Se čtrnáctým týmem řecké ligy se bývalý český reprezentant dohodl už v minulém týdnu, dnes v klubu podepsal smlouvu.   Sedmadvacetiletý Svěrkoš by mohl debutovat ve víkendovém derby proti Panathinaikosu. Menší aténský klub je sice namočen do bojů o záchranu, ale na páté místo ztrácí pouze pět bodů. Naposledy zvítězil na hřišti Arisu Soluň 2:0 a donutil k rezignaci domácího kouče Hectora Cúpera.   Bývalý ostravský kanonýr se v jednom dresu sejde se stoperem Martinem Latkou nebo někdejším slovenským brankářem Teplic Tomášem Belicem. V Řecku ho lanařily i další kluby; hlavně další aténský celek Panserraikos, ale také Volos nebo Kavala. Svěrkoš si nějakou dobu dokonce pohrával s myšlenkou na návrat do Baníku.   Během dvouletého působení v Sochaux zaznamenal ve 44 zápasech deset gólů. Zatímco v první sezoně ve Francii se mu mimořádně dařilo, v nynějším ročníku upadl v nemilost kouče Francise Gillota a připsal si pouze čtyři starty.   lrm ura  