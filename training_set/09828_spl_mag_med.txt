 Televize Oprah Winfreyové je pro mnoho jejích fanoušků nedostupná  --------------------    Ke zpravodajství: FOTO ve Fotobance  ID foto: P201012150046601, P201012140212301, P201005070990701   --------------------    Los Angeles 4. ledna (ČTK) - Většinou pozitivní ohlasy dostává americká moderátorka Oprah Winfreyová na vysílání své televize OWN (Oprah Winfrey Network), kterou spustila s prvním dnem letošního roku. Příznivé hodnocení a rostoucí počet diváků převážily nad některými cynickými názory.   Ale mnoho oddaných fanoušků populární moderátorky bylo zdrceno, že nemohou přijímat novou televizi, pokud nezvýší svoje poplatky za televizní balíčky služeb. Po mnohé je to nad jejich finanční možnosti.   Televizi OWN, která začala vysílat v sobotu po třech letech příprav, sledoval hned první večer v hlavním vysílacím čase podle předběžného průzkumu zhruba milion Američanů.   Každodenní pořad Oprah Winfreyové The Oprah Winfrey Show v televizi ABC přitahuje dosud každý den k televizním obrazovkám v USA šest milionů lidí. Šestapadesátiletá moderátorka ale s tímto pořadem na ABC na jaře končí a soustředí se jen na svoji OWN.   Mezi prvními programy televize se objevil pořad ze zákulisí, který odhaloval, jak bude vypadat poslední sezona talkshow Winfreyové na ABC. Obsahoval rady odborníků týkající se životního stylu a také první z řady hloubkových rozhovorů s celebritami, v nichž se objevil rapper Jay-Z a novinářka Diane Sawyerová.     Bývalý generální manažer televize MSNBC Dan Abrams podle agentury Reuters přiznal, že jeho skepticismus ohledně toho, jestli si OWN může na přeplněném trhu najít svoji identitu, byl překonán.   "Američané jsou stále více unaveni z národního sportu neustálého hašteření a obviňování. Mnozí nyní hledají bezpečné místo v televizi, která je tomu všemu hodně vzdálená," napsal Abrams ve sloupku pro svoji webovou stránku Mediate.com.   OWN může v současnosti sledovat na 80 milionů amerických domácností, což je 67 procent. Ale mnoho z milionů fanoušků Winfreyové bylo zklamáno, když zjistili, že nebudou mít přístup k televizi OWN bez toho, že by zaplatili další stovky dolarů provozovatelům kabelové televize.   "Nemohu ani vyjádřit, jak jsem zklamán (Oprah říkala 'dívejte se, dívejte se, dívejte se na moji novou televizi'). Utekl mi snad nějaký pořad, který by nás diváky informoval, že nová televize nás bude stát spoustu dalších dolarů?" napsal jeden z bloggerů.   Fanoušek z New Orleans blahopřál Winfreyové k novému počinu, ale je konsternován z toho, že "mnoho lidí v naší oblasti nebude moci sledovat OWN", pokud si nepřiplatí. "Máme vás rádi a budete nám chybět," vzkázal moderátorce Chey 925.   ko kš  