 Vládou schválená elektronizace zakázek může ušetřit miliardy  --------------------    Ke zpravodajství: FOTO/aktuality; AUDIO   Rozšířili jsme o vyjádření advokátní kanceláře v 5. odstavci   --------------------    Praha 5. ledna (ČTK) - Ministři na dnešním jednání vlády schválili návrh strategie na elektronizaci veřejných zakázek pro období 2011 až 2015. Po schůzi kabinetu to novinářům řekl mluvčí vlády Jan Osúch. Ministerstvo pro místní rozvoj uvádí, že elektronické zadávání zakázek může státu a veřejné správě ročně ušetřit až 50 miliard korun.   "MMR odhaduje, že zavedení elektronizace může ze současného ročního objemu veřejných zakázek okolo 600 miliard korun uspořit zadavatelům při zachování fyzického objemu těchto zakázek až 50 miliard korun rozpočtových prostředků, které budou využitelné pro jiné účelné použití," sdělil v úterý ministr pro místní rozvoj Kamil Jankovský.   MMR chce od roku 2012 zahájit provoz elektronického tržiště pro menší nákupy. Na něj má navazovat takzvaný Národní elektronický nástroj na zadávání všech veřejných zakázek.   Rozběh těchto systémů a rozsah jejich povinného používání musí jít podle Jankovského ruku v ruce s novelou zákona o veřejných zakázkách, která se v současnosti na ministerstvu připravuje.   Advokátní kancelář Havel &amp; Holásek ve svém vyjádření pro ČTK uvedla, že podporuje aktivity MMR a vlády v souvislosti se snahou maximálně elektronizovat proces zadávání veřejných zakázek. "V této souvislosti bychom rádi upozornili na specifikum veřejných zakázek v oblasti tzv. professional services, tedy služeb právních a poradenských, které z důvodů vysokých požadavků na kvalitu a důvěrnost při jejich poskytování ve vztahu ke klientovi vyžadují určitý specifický přístup při přípravě novely zákona o veřejných zakázkách a celé elektronizaci procesu zadávání veřejných zakázek," uvedla kancelář.   Způsob přípravy návrhu zákona kritizoval ekonom Pavel Kohout, který kvůli situaci kolem zakázek opouští Národní ekonomickou radu vlády (NERV).   "Velká novela zákona o veřejných zakázkách je jednou z priorit pro první měsíce letošního roku. Vzhledem k náročnosti práce si vážíme každého návrhu. Je však nutné zdůraznit, že jsme v přípravné fázi a některé body je třeba důkladně diskutovat a zvažovat," uvedl dnes v tiskové zprávě v narážce na Kohouta Jankovský.   Premiér Petr Nečas na tiskové konferenci po dnešním jednání kabinetu o protikorupční strategii řekl, že vláda chce zapracovat návrhy NERV a Platformy pro transparentní veřejné zakázky do nové úpravy zákona. Příprava návrhu se má také zrychlit. Do meziresortního připomínkového řízení by podle Nečase měl jít do konce března.     dnv sos mha  