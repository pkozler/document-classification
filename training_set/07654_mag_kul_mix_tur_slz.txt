 Hotel v Benátkách nabízí Hemingwayovo "rekonvalescenční" menu  --------------------    Ke zpravodajství: FOTO ve Fotobance  ID foto:  FO00082624 ,  FO00139710    --------------------    Benátky (Itálie) 7. května (ČTK) - Pokrm, kterým se v hotelu v italských Benátkách po leteckých haváriích v Africe "léčil" raněný americký spisovatel Ernest Hemingway, teď mají příležitost ochutnat i hosté v tamní restauraci.   Nositel Nobelovy ceny za literaturu v benátském historickém hotelu Grittiho palác strávil několik měsíců poté, co se zranil při letecké havárii u vodopádů v Ugandě, kde byl na výletě se svou čtvrtou ženou.  Následující den pak byl zraněn při explozi při letu na ošetřovnu. Literát utrpěl popáleniny, zlomeninu lebky a poranění jater a ledvin. Nehody vyvolaly spekulace, že spisovatel při nich zahynul.    Novinářům pak v Benátkách řekl, že odmítá léčbu a jako léčebnou terapii má italské víno a pochutiny místní kuchyně.   "Ernest Hemingway oznámil, že zůstane v Benátkách, aby se po zraněních, která utrpěl při známých nehodách v Africe, uzdravil účinnou léčbou postavenou na smažených krevetách a vínech z oblasti Valpolicella," psal 24. března 1954 italský list Il Gazzettino Sera.     Grittiho palác po troše pátrání přichystal pokrm z mořských plodů, na kterém si spisovatel údajně pochutnával: rizoto s krevetami a krémovou polévku z korýšů. Je součástí menu s názvem Léčba Ernesta Hemingwaye, které hotel nabízí u příležitosti 50. výročí Hemingwayova úmrtí. Druhý chod je kachna se zázvorem a medem v omáčce z portského. Volba na tento pokrm padla prý z toho důvodu, že Hemingway rád s místní šlechtou vyrážel do okolí na lov divokého ptactva. Dezert je čokoládový doutník v omáčce z burbonu. Šéfkuchař Daniele Turco tak prý chtěl vyjádřit poctu Hemingwayově slabosti pro Kubu a dobrou whisky. Poslední chod tvoří speciální sladké sušenky.   "Sestavili jsme menu na základě dobových archivních dokumentů a rozhovorů s lidmi, kteří tu s Hemingwayem pobývali," řekla podle agentury ANSA manažerka luxusního historického hotelu Liana Quagliottová. O Hemingwayově oblíbené pochutině prý referoval mimo jiné literátův přítel, benátský šlechtic Gianfranco Ivancich, bratr ženy, se kterou měl Hemingway při svém pobytu ve městě poměr.   Čtyřchodové menu stojí 88 eur (2100 korun) a podává se se dvěma sklenkami vína z vinic Valpolicella a Soave.   Grittiho palác nese jméno benátského dóžete Andrey Grittiho, který stavbu paláce v roce 1525 zadal.     Hemingway sloužil v Itálii za první světové války jako řidič ambulance. Zkušenosti z fronty zpracoval mimo jiné do románu s autobiografickými prvky Sbohem armádo.   kne kš  