 Policie pátrá po nemocném muži, ztratil se po cestě k příbuznému  Ostrava 3. ledna (ČTK) - Ostravská policie pátrá po dvaasedmdesátiletém muži z Ostravy-Výškovic, který ve čtvrtek 30. prosince po poledni odešel navštívit příbuzného do Ostravy-Vítkovic, ale nepřišel k němu a dosud o sobě nepodal žádnou zprávu. Muž užívá několikrát denně léky, proto existují obavy o jeho zdraví. ČTK o tom dnes informovala mluvčí ostravské policie Gabriela Holčáková.   Pohřešovaný muž vypadá mladší, než je - na 65 let. Je vysoký 173 centimetrů, má střední postavu, krátké šedé vlasy, menší modré oči a pod nimi a na nose má v kůži popraskané žilky. Při odchodu z domova měl dioptrické brýle. Na levém předloktí má jizvu velkou zhruba pět krát pět centimetrů.   Při odchodu z domova měl na sobě tmavou zimní bundu s fialovým lemováním a bez kapuce a žluté manšestrové kalhoty s koženým opaskem. Měl u sebe i tzv. fleecovou bundu na zip. Tato bunda měla károvanou červeno-černo-bílo-modrou barvu. Měl rovněž černé rukavice a šedou melírovanou čepici se světle šedým malým obdélníkovým nápisem. Text není známý.   Policie žádá veřejnost o pomoc při pátrání po tomto muži. Svědci mohou informace sdělit na linku tísňového volání 158 či na kterékoliv policejní služebně.   hš  