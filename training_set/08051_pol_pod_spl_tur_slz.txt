 Krkonošské středisko Harrachov chce v létě přilákat víc turistů  --------------------    Ke zpravodajství: AUDIO   --------------------    Harrachov (Semilsko) 9. června (ČTK) - Krkonošské středisko Harrachov chce v létě přilákat víc turistů. V posledních letech se oblíbený areál potýká stejně jako jiná místa v Česku s odlivem návštěvníků. Podle statistik přišel Liberecký kraj za posledních deset let v létě o pětinu návštěvníků. Provozovatelé penzionů a služeb mají problémy se uživit, někteří kvůli tomu z hor odcházejí nebo si musí přivydělávat jinde. Důvodem jsou hlavně levné rekreace u moře, kterým Češi v létě dávají přednost, řekla dnes novinářům starostka Harrachova Eva Zbrojová.   Krkonošské středisko má navíc podle Zbrojové mnoho Čechů spojeno jen s lyžováním a zimní dovolenou. "To bychom chtěli změnit," řekla. Představit krkonošské středisko jako místo pro letní dovolenou má akce Harrachov za polovinu - Happy Weekend, kterou ve dnech 17. až 19. června oficiálně odstartuje letní sezona. Projekt připravila radnice spolu s místními podnikateli. Zatím se jich zapojilo 21, Zbrojová ale věří, že v budoucnu jich bude víc. "Rádi bychom touto akcí založili novou tradici zahájení letní sezony," vysvětlila starostka.   Od pátku do neděle budou moci návštěvníci se slevou vyzkoušet v Harrachově celou řadu atrakcí od jízdy na bobové dráze, přes obří houpačku až po sjezdové koloběžky. Polovinu zaplatí také třeba za exkurzi do sklárny, prohlídku hornického muzea nebo na minigolfu. Za polovinu se lze také o víkendu ubytovat v některých hotelech a penzionech, slevu nabízejí i některé restaurace a bary. Podmínkou je slevový pas, který bude možné koupit za 50 korun v Infocentru KRNAP, děti do 15 let ho dostanou zadarmo.   Harrachov je největším střediskem v oblasti západních Krkonoš. Ve městě s necelými 1600 stálými obyvateli je podle odhadů na 15.000 rekreačních lůžek. S úbytkem hostů má ale stále více ubytovatelů problémy se uživit. Jen Harrachově je v současné době na prodej 14 objektů od malých penzionů až po velké hotely. K mání je například i nedávno rekonstruovaný hotel Fit Fun s 590 lůžky a kongresovým zázemím. Cestovní ruch je přitom hlavním zdrojem příjmů většiny místních obyvatel. Jediným průmyslovým podnikem je sklárna, která zaměstnává zhruba stovku lidí, i v jejím případě ale příjmy z turistiky tvoří téměř polovinu tržeb.   Turistika je jedním ze zdrojů příjmů i pro městskou kasu. Jen z lázeňského a ubytovacího poplatku získává město ročně kolem 4,9 milionu korun a zhruba půl milionu z parkování. "A to ne všichni poplatky městu odvádějí," připustila Zbrojová. Turistika ale pro město představuje i velké náklady, jen na údržbu komunikací v zimě vydá město více než 3,6 milionu korun, likvidace odpadu stojí kolem 2,3 milionu korun, přitom na poplatcích radnice vybere zhruba půl milionu. "Budeme muset přehodnotit některé naše vyhlášky, zřejmě se nevyhneme zvýšení poplatku za odpad, který je jen 360 korun, zvážit musíme i úpravu daně z nemovitosti," připustila starostka.   ivc mol  