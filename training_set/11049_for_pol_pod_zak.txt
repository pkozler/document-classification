 Vnitro bude zveřejňovat vše o zakázkách na webu  Zprávu jsme upravili a doplnili další informace z dnešní tiskové konference v celém rozsahu.   --------------------    Praha 11. ledna (ČTK) - Ministerstvo vnitra začne od února nad rámec zákona zveřejňovat veškeré informace o veřejných zakázkách úřadu a jemu podřízených organizací. Cílem opatření je zmenšit prostor pro případné úplatkářství. Na konferenci o korupci to dnes ve sněmovně řekl ministr vnitra Radek John (VV). Na pozdější tiskové konferenci vyzval ostatní úřady k přijetí podobných opatření.   Vnitro bude dávat na své internetové stránky drtivou většinu informací týkající se veřejných zakázek - například kompletní zadávací dokumentaci, kritéria hodnocení, seznam členů výběrových komisí, jejich hlasování, zdůvodnění výběru jedné z nabídek i uzavřené smlouvy. Podle Johnova náměstka Michala Moroze chce ministerstvo zveřejnit i všechny platné smlouvy úřadu z minulosti, u nichž je to možné.   "Vyzýváme všechny ministerstva, ať udělají totéž, ať zveřejní kompletní 'životní cyklus' všech veřejných zakázek, ať zveřejní všechny smlouvy, abychom znovu obnovili důvěru veřejnosti v to, že toto chce být opravdu vláda boje proti korupci," vyzval na dnešní tiskové konferenci John.   Od února se podle něho zpřísní kritéria pro zadávání malých zakázek. "My vidíme problém především v kategorii zakázek od jednoho do dvou milionů," řekl Moroz s tím, že na vnitru jde o asi 30 procent tendrů.   Zakázky na dodávky a služby ve výši od jednoho do dvou milionů korun a zakázky na stavební práce za čtyři až šest milionů korun tak podle něho budou tvořit novou kategorii zakázek se zvláštním režimem. Ministerstvo má nově vyzvat k podání nabídky pět dodavatelů namísto nynějších tří, zajistit pětičlennou hodnotící komisi namísto nynější tříčlenné, lhůta k podání nabídek bude prodloužena z dosavadních deseti na 15 dnů.   Zakázky by měly být podle Moroze zadávány centrálně, což by mělo přinést efekt množstevních slev a usnadnit kontrolu dodržování finančních limitů. Cílem je i zabránit rozdělování velkých zakázek na menší. Již v současnosti úřad podle Moroze nakupuje centrálně například kancelářské potřeby, pneumatiky, výpočetní techniku nebo elektrické energie.   Všechny zakázky nad jeden milion korun bude podle Moroze schvalovat náměstek ministra vnitra, generální ředitel hasičů nebo policejní prezident, tendry nad 15 milionů korun by měl posvětit ministr vnitra. Všechny zakázky nad jeden milion korun mají projít právním odborem ministerstva vnitra. Úřad zavádí i takzvaný rodný list veřejné zakázky, který má obsahovat informace o tendru. Jde o předmět zakázky, její předpokládanou hodnotu nebo seznam dodavatelů, které má zadavatel v úmyslu oslovit. "Především tam musí být zdůvodnění. To znamená - vždycky musí kupující zdůvodnit, proč danou komoditu potřebuje," řekl Moroz.   O vítězi tendrů má rozhodovat především cena. "Nebude-li opravdu zdůvodněno, že hodnotícím kritériem musí být něco jiného než cena, tak v drtivé většině případů bude rozhodovat pouze a jenom nejnižší nabízená cena," prohlásil Moroz s tím, že nabídková cena jako hodnotící kritérium nesmí mít nikdy nižší váhu, než 60 procent.   O nadpoloviční většině členů hodnotících komisí u nadlimitních zakázek má rozhodnout los. Ministerstvo stanovilo i jejich složení. Dva z pěti členů nebo čtyři ze sedmi členů budou podle Moroze odborníci na danou problematiku, v komisi mají být vždy dva zástupci právního odboru ministerstva a minimálně jeden zástupce zadavatele nebo jiného útvaru úřadu. Losování se týká odborníků a zástupců zadavatele. Pětičlenné komise budou u tendrů do 30 milionů korun, sedmičlenné u dražších. Současná právní úprava přitom podle Moroze požaduje sedmičlenné komise až u zakázek nad 200 milionů korun.   Návrh novely zákona o zadávání veřejných zakázek by mělo ministerstvo pro místní rozvoj zveřejnit k případným připomínkám veřejnosti podle Johna koncem ledna. Do vnitřního připomínkového řízení by se měl dostat do konce března a předložen by měl být do poloviny roku.   John na semináři hovořil právě o osmapadesátibodové protikorupční strategii. Vláda strategii předběžně schválila, o pěti bodech se bude ještě jednat. Opatření by měla být uvedena do praxe do konce roku 2012.   Podle odborníka na boj s korupcí a bývalého šéfa americké Claremont Graduate University Roberta Klitgaarda je změna pravidel příliš málo v případě, že je ve společnosti korupce normou. "Lidé tomu nebudou věřit. Musí se usmažit několik velkých ryb ve vlastní šťávě. A nesmí to být velké ryby z opozice, ale z velké strany, která je u moci," řekl Klitgaard. Poznamenal, že korupci nelze nikdy úplně vymýtit, pouze ji snížit.   Michal Burian Jiří Hardoš mal  