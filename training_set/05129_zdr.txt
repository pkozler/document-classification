 V IKEM transplantovali 800. srdce, stav pacienta je přiměřený  Praha 3. ledna (ČTK) - V Institutu klinické a experimentální medicíny (IKEM) na klinice kardiovaskulární chirurgie transplantovali v těchto dnech již 800. srdce. Dostal je jednašedesátiletý pacient, jeho pooperační stav je přiměřený, sdělil dnes ČTK přednosta kliniky profesor Jan Pirk. První úspěšná transplantace srdce v ČR byla v IKEM 31. ledna 1984.   "Transplantace 800. srdce byla provedena 30. prosince 2010. Příjemcem byl jednašedesátiletý muž s ischemickou chorobou srdeční, který již před 18 lety měl proveden bypass (přemostění aorty). Pro pokračování onemocnění a projevy srdečního selhání byla indikována transplantace srdce. Pooperační průběh je přiměřený. Nemocný je stabilní," uvedl.   Od první transplantace v IKEM počty transplantací stoupaly, nejvíce, 65, jich bylo provedeno v roce 1997. Od té doby se vzhledem ke klesajícímu počtu dárců pohybují počty transplantací srdce ročně kolem 40.   Od zahájení programu v Praze v roce 1984 a o osm let později v Brně se vyhlídky pacientů zásadně zlepšily; tři čtvrtiny žijí s novým srdcem déle než deset let, dříve to byla polovina.   První transplantaci srdce v bývalém Československu provedli lékaři 9. července 1968 v Bratislavě. Pacientka po operaci žila pět hodin. Od té doby se podle Pirka zásadně změnila operační technika. "Srdíčko se jinak přišívá. Modernější jsou také léky, které potlačí imunitní reakci organismu, aby srdce neodmítl," vysvětlil.   Šance pacientů na záchranu stouply podle Pirka i díky tomu, že do léčby bylo zavedeno umělé srdce. Mechanická podpora pomůže překlenout čekání na dárce lidem, kterým už srdce téměř nefunguje.   Podle údajů Koordinačního střediska transplantací zachraňuje transplantace srdce lidi s pokročilým srdečním selháním, kdy už podání léků nepomáhá. Většinou jsou to pacienti s onemocněním věnčitých tepen a s poruchou funkce srdeční komory, často spojenou s vysokým tlakem. Příčinou jsou i chlopenní vady.   Transplantaci nemůže podstoupit člověk s rakovinou, HIV pozitivní, závislý na alkoholu či drogách, s nadváhou více než 20 procent a s osteoporózou. U dárce musí být potvrzena mozková smrt, nesmí mít kardiovaskulární onemocnění ani infekci. Ideální dárce je muž do 50 let a žena do 55 let. Příjemce se vybírá podle krevní skupiny, shoda je nezbytná.   Česká legislativa vychází z předpokládaného souhlasu k odběru orgánů. V případě, že člověk nesouhlasí, může se zapsat do Národního registru osob nesouhlasících s posmrtným odběrem tkání a orgánů.   nam pba  