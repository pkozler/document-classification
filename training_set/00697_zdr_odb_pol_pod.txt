 Vedení Pardubického kraje se dnes sejde s řediteli nemocnic  --------------------    Ke zpravodajství: AUDIO   --------------------    Pardubice 3. ledna (ČTK) - Nemocnice v Pardubickém kraji evidují desítky výpovědí lékařů, kterým vadí nízké mzdy i současný stav zdravotnictví. V případě, že skutečně odejdou, hrozí omezení péče. První schůzku s řediteli nemocnic naplánoval hejtman Radko Martínek (ČSSD) na dnešní odpoledne, řekl ČTK.   "Mou povinností je, abych to bral vážně. Budeme mít základní přehledy, jaké by to mělo eventuální dopady do činností nemocnic. A uděláme si scénář pravidelných schůzek," řekl hejtman.   Hejtman Martínek upozornil, že jde o systémový problém, který by mělo řešit ministerstvo zdravotnictví.   Nemocnice stále aktualizují počty výpovědí. Z nemocnice v Ústí nad Orlicí chce odejít více než čtvrtina lékařů, v Pardubicích a Chrudimi podalo výpověď zhruba 40 procent lékařů. Svitavskou nemocnici se chystá opustit asi 30 procent odborníků. V litomyšlské nemocnici je situace relativně nejlepší, vedení eviduje jen přes šest procent výpovědí.   "Je potřeba s lékaři jednat. Jinak to může vést zejména na západě kraje výrazně k omezení lůžkové a akutní péče. Pak přicházejí v úvahu scénáře typu soustředění péče do jedné nemocnice a podobně," řekl ředitel Chrudimské nemocnice a koordinátor LOK pro Pardubický kraj Tomáš Vondráček.   Z nemocnic chtějí odejít většinou mladí lékaři napříč obory. Například ve Svitavách jde zejména o chirurgy a internisty. "Připravujeme analýzu, jednáme s primáři, v jakém rozsahu jsme schopni od března zabezpečit lékařskou péči," řekl ředitel nemocnice Pavel Havíř.   Stránky kampaně Děkujeme, odcházíme aktuálně evidují 3810 výpovědí lékařů. Kampaň lékařských odborů požaduje, aby základní plat lékaře stoupl podle kvalifikace na 1,5 až trojnásobek průměrného platu. Průměrný plat českého lékaře je zhruba 45.000 až 50.000 korun.   jlc jpt  