 Některé rodiny prý samy žádají o umístění dětí do Klokánků  Praha 18. ledna (ČTK) - Na Fond ohrožených dětí (FOD) se v poslední době obracejí rodiny, které mu samy chtějí svěřit své děti do péče. Důvodem je jejich špatná finanční situace a nevyhovující podmínky. ČTK to řekla šéfka fondu Marie Vodičková. FOD provozuje 13 zařízení nazvaných Klokánek, v nichž poskytuje dětem v nouzi přechodnou péči. Tu nabízí i ve speciálních bytech.     "Bohužel je to tak, že někteří rodiče se nyní sami snaží dávat své děti do ústavu. Děti se k nám dostávají na žádost rodičů," řekla Vodičková. Kolik takových případů Klokánky řešily, ale neupřesnila. Očekává, že s úpravami sociálních dávek a s úspornými balíčky bude podobných rodin přibývat.   Podle šéfky FOD třeba zůstali rodiče bez práce, zaměstnání nemohou dlouho najít, nejsou schopni platit nájem a nemohou své děti zajistit. Vodičková míní, že stát by měl těmto rodinám, které se chtějí o své děti starat, pomáhat. Měl by jim poskytnout potřebné příspěvky, sociální byt či v případě potřeby chráněné bydlení s pomocí odborníků. "Pokud je mezi dětmi a rodiči citová vazba, nedá se ničím nahradit," podotkla šéfka FOD.   Nejvyšší soud minulý týden rozhodl o tom, že chudoba a špatné podmínky rodin nejsou důvodem k tomu, aby jim úřady odebraly děti a poslaly je do ústavu.   Čtyři z pěti dětí přijímají Klokánky většinou na doporučení sociálních pracovníků, a to po následné dohodě s rodiči. Zbytek posílá do těchto zařízení soud. Sedmdesát procent chlapců a děvčat se po upravení poměrů vrací do původní rodiny. Dítě podle FOD v Klokánku pobývá v průměru šest měsíců.   Tyto azylové domovy mohou děti ale přijmout i na žádost rodičů či zákonných zástupců. Po zlepšení podmínek v rodině je pak možné pobyt zas rychle ukončit. Týraní, zanedbávaní a zneužívaní chlapci a děvčata se mohou do Klokánku dostat i na vlastní žádost a proti vůli svých rodičů. V zařízení zůstávají do doby, než soud rozhodne o jejich dalším osudu.   Podle FOD je péče v Klokánku v průměru o 50.000 korun ročně levnější než výchova v dětských domovech, kde vyjde na 250.000 korun až půl milionu korun ročně podle věku a zdravotního stavu dítěte. Podle ministerstva práce vyrůstá v Česku v dětských domovech, diagnostických a kojeneckých ústavech kolem 9000 dětí. ČR za to čelí kritice od mezinárodních institucí, podle nichž je počet dětí v ústavních zařízeních příliš vysoký.   ktk pba  