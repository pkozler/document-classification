 Dřív varšavské neony tvořily iluzi lepšího světa, teď z ulic mizí  --------------------    Ke zpravodajství: FOTO/aktuality   --------------------    Varšava 4. května (zpravodajka ČTK) - V minulosti neony osvětlovaly ulice Varšavy a vnášely barvy a iluzi lepšího světa do komunistické šedi. Od začátku 90. let ale chátrají nebo mizí úplně - polské hlavní město zaplavily rušivé billboardy, zdi domů zahalily nevkusné plachty s reklamními nápisy. Staré svítící nápisy se snaží před zkázou zachránit skupina nadšenců, kteří v garáži v jedné varšavské průmyslové čtvrti založili první polské Muzeum neonů.   "Teď se město utápí v chaotických reklamách, není v tom žádný řád," říká Witold Urbanowicz z Muzea neonů, který studuje žurnalistiku. "Krásu neonů objevují hlavně mladí lidé, kteří je už nezažili," dodal tento mladík, který volný čas spolu se svým kamarádem Rafalem, řidičem tramvaje, tráví se štětcem a nádobkou s barvou v ruce. Opravují neon z dnes už nestojící socrealistické budovy kina Praha, které československé hlavní město darovalo Varšavě. Světelný nápis v roce 2005 si vzal jistý rolník, který si přivydělával při demolici stavby, a před několika lety ho věnoval neonovým nadšencům.   Zlatá éra neonů ve Varšavě připadá na 60. a 70. léta minulého století, v nejlepších dobách jich v ulicích zářilo kolem dvou tisíc. Vytvářely iluzi lepšího světa, protože dělaly reklamu zboží, které na pultech obchodů ve skutečnosti často chybělo. Navrhovali je architekti, grafici nebo sochaři. Museli brát v úvahu, zda se neon k dané budově hodí, zda nenarušuje její ráz. Každý musela schválit zvláštní umělecká komise. "Byla to sice byrokracie, ale díky tomu panoval pořádek," myslí si Urbanowicz.   Špatně skončit mohl žlutě zářící neon z bývalé restaurace Ambasador nedaleko polského parlamentu nebýt vášně někdejšího lucemburského velvyslance pro poválečné umění východní Evropy. V roce 2007 si náhodou všiml toho, jak ho sundávají. Nápis několik let strávil v garáži lucemburské ambasády a když se jeho zachránce stěhoval do jiné země, "odkázal" ho varšavským obdivovatelům neonů. Ti jich mají ve své sbírce dvanáct, celkem je tvoří 150 písmen. Exponáty muzea, které by jeho zakladatelé rádi přestěhovali z garáže do lepších prostor, mají za sebou už několik výstav v Polsku, ale i v Londýně a Lucemburku.     S tím, jak se Varšava rychle mění, obchody a různé provozovny se často střídají, staré neony ze dne na den mizí. "Nápis veřejná knihovna se k nově otevřenému second handu nehodí," uvedl Urbanowicz jeden z příkladů, proč se noví majitelé starých reklamních nápisů zbavují. Zhasínat ale začaly už v 80. letech z úsporných důvodů.   Ve Varšavě podle Urbanowicze zůstalo něco přes sto "historických" neonů, z toho funguje necelá dvacítka. Ve špatném stavu je i zřejmě nejznámější světelná reklama v polském hlavním městě, volejbalistka vyhazující míč z roku 1960 na Marszalskowské třídě, která dříve lákala zákazníky do obchodu se sportovními potřebami. Neonová sportovkyně i přes nedávnou rekonstrukci po setmění svítí jen od pasu nahoru.   Hana Brusová kš  