 Madrid chce odškodnění za okurky; bakterie je zcela nového typu  --------------------    Ke zpravodajství: FOTO/aktuality   Doplnili jsme podrobnosti k smrtící bakterii v odstavcích 1, 9 a 10.   --------------------    Madrid/Londýn 2. června (ČTK) - Španělský premiér José Zapatero dnes potvrdil, že Madrid bude po Evropské unii žádat odškodnění za křivé obvinění ze strany německých úřadů, že španělské okurky byly zdrojem nynější epidemie střevní nákazy. Podle Zapatera neexistuje "nejmenší indicie", že by španělské produkty měly s krvácivými a potenciálně smrtelnými průjmy cokoli společného. Světová zdravotnická organizace (WHO) dnes podle agentury AP oznámila, že bakterie EHEC, která usmrtila už 18 lidí, se vyskytuje v dosud neznámé mutaci a je asi živočišného původu.   Nebezpečnou nemoc během května roznesly bakterie EHEC především po severním Německu, ale také do dalších zemí včetně České republiky, kde je dnes evidován jeden potvrzený případ a sedm podezření. Ve dvou případech testy podezření vyvrátily.   Německé úřady už v úterý popřely původní informace hamburských hygieniků o tom, že se nebezpečná forma bakterie E.coli našla na španělských okurkách. Zbývající německé testy podezřelých okurek ze Španělska dnes už definitivně potvrdily, že tato zelenina nebyla kontaminována smrtícím typem střevní bakterie E.coli, která vyvolává krvácivé průjmy a může způsobit kolaps ledvin.   Španělské zemědělství však mezitím kvůli nařčení utrpělo obrovské ztráty a ministři španělské vlády naznačili, že by Madrid mohl žádat po Německu nebo po Evropské unii finanční náhrady za ztráty španělských farmářů. Španělský svaz pěstitelů zeleniny odhaduje ztráty na 200 milionů eur (téměř pět miliard korun).   Zapatero dnes podle serveru deníku El Mundo ujistil, že Španělsko bude "žádat velmi přesvědčivé vysvětlení a dostatečné náhrady" u evropských institucí s cílem "obnovit dobré jméno španělských produktů". Premiér připustil, že je to "velmi ambiciózní úkol".   Šéf španělské vlády rovněž v rozhlase kritizoval Evropskou komisi za pomalou reakci na "okurkovou krizi". EU až ve středu večer zrušila varování před španělskými okurkami.   Německé úřady mezitím dál pátrají po zdroji infekce, která má v zemi k dnešku na svědomí 17 životů a stovky nemocných. Jedna žena zemřela také ve Švédsku.   Světová zdravotnická organizace (WHO) dnes oznámila, že se jedná o dosud zcela novou zmutovanou formu bakterie. Jde prý o mutanta dvou různých bakterií E.coli. Expertka WHO na bezpečnost potravin Hilde Kruseová agentuře AP řekla, že jde o "unikátní kmen, jenž dosud nikdy nebyl z pacientů izolován".   Kruseová řekla, že neustálé genové mutace u bakterií nejsou neobvyklé. Podle ní k výměnám genů snadno dochází jak u lidí, tak i u zvířat a podobně jako u viru Eboly mohou někdy i zmutované bakterie přeskočit ze zvířete na člověka. "Měli bychom počítat s živočišným zdrojem," řekla odbornice. "Mnohá zvířata jsou hostiteli různých typů E.coli produkujících bakteriální jedy," dodala Kruseová.   Německé úřady označují za původce nákazy bakterii EHEC serotypu O104:H4 a varovaly především před konzumací čerstvých okurek, rajčat a hlávkového salátu. Někteří vědci se domnívají, že smrtící bakterie má původ v kontaminované mrvě, jíž se hnojí zelenina.   Zmutovaná bakterie celkem napadla možná více než 2000 lidí, většinou v Německu. U nejméně 470 z nich se projevilo nebezpečné ledvinové onemocnění hemolyticko-uremický syndrom (HUS). Jenom v Německu bylo ve středu evidováno 1064 už potvrzených případů napadení EHEC.   Britský Úřad na ochranu zdraví dnes oznámil, že novým nebezpečným typem E.coli se v zemi nakazilo sedm lidí. Dosud se hovořilo o třech případech.   Británie je tak jednou z nejpostiženějších zemí mimo Německo, vedle Švédska, které dnes hlásí 47 nakažených a Dánska se 17 případy. Několik případů nebo podezření na onemocnění bylo zaznamenáno také v Nizozemsku, Francii, Švýcarsku, Rakousku, Španělsku či USA. Většinou jde o osoby, které se nedávno vrátily z Německa.   Na současnou nejistotu nejrazantněji zareagovalo Rusko tím, že ode dneška zastavilo dovoz zeleniny z Evropské unie. Eurokomisař pro spotřebitele a zdraví John Dalli to dnes označil za nepřiměřené opatření.   zdp mik  