 Města se mohou zapojit do kampaně podporující Fair Trade  --------------------    Ke zpravodajství: GRAFIKA; AUDIO   Upravili jsme a doplnili v 1., 6. a 7. odstavci   --------------------    Praha 24. ledna (ČTK) - Radnice českých měst se mohou zapojit do mezinárodní kampaně Fairtradová města, která podporuje nákup produktů a výrobků v takzvaném obchodu Fair Trade. Ten by měl zaručit producentům z rozvojových zemí spravedlivou odměnu za jejich práci. V Česku roste spotřeba těchto produktů - zatímco v roce 2005 činil jejich maloobchodní obrat tři miliony korun, o čtyři roky už to bylo 50 milionů. V zemích na západ od Česka je to ale podle expertů ještě víc. Češi nejvíc nakupují kávu, následuje čaj, čokoláda, cukrovinky.   Koncept fairtradových měst (fairtrade towns) vznikl v Británii před deseti lety. Nyní sdružuje v 19 zemích 910 měst. Ta se oficiálně k podpoře Fair Trade hlásí, využívají například tyto výrobky i pro svoji spotřebu - třeba v kancelářích se hostům podává káva Fair Trade.   Pro získání statusu fairtradového města je nutné splnit podmínky včetně zajištění dostupnosti výrobků ze spravedlivého obchodu v místních kavárnách a obchodech. "Status přináší městům příležitost podpořit spravedlivý obchod, zasadit se o udržitelnou spotřebu, získat obraz společensky odpovědného města a pozornost médií," řekl novinářům koordinátor kampaně Stanislav Komínek ze Společnosti pro Fair Trade.   Šéf Asociace pro Fair Trade Jiří Hejkrlík uvedl, že některá česká města jako Brno, Litoměřice, Vsetín či Třebíč se již k Fair Trade přihlásila. Mají proto šanci se brzy stát i fairtradovým městem. Například litoměřický starosta už podává návštěvám kávu Fair Trade, město pořádá osvětu a podporuje aktivitu neziskových organizací.   Produkty a výrobky spravedlivého obchodu prodávají v Česku specializované obchody i některé obchodní řetězce a obchody. Většinou jde o potraviny, vedle kávy je to například cukr, nápoje, ovoce rýže, ořechy. Nepotravinářské zboží, jako je textil, oblečení i jiné rukodělné výrobky, činilo v roce 2009 šest procent z celkového obratu těchto produktů.   Asociace pro Fair Trade se již ale setkala i s tím, že některý obchodník cenu tohoto zboží výrazně nadsadil. Kontrola ceny a certifikace Fair Trade totiž končí u finálního zpracovatele či vlastníka licence, následní obchodníci již kontrole nepodléhají, uvedla Veronika Bačová z asociace. "Každý obchodník si může cenu nastavit podle svého uvážení," řekla Bačová ČTK. Vedle kritiky lidí na vysokou cenu se někdy objevují také úvahy o tom, zda je Fair Trade skutečně ekonomicky vhodným nástrojem na pomoc třetímu světu.   Fair Trade je způsob obchodu, v němž pěstitelé mají mít za svoji práci takovou výkupní cenu, která odpovídá nákladům na výrobu a zaručuje jim důstojný život. Jeho kořeny sahají do konce druhé světové války. Rozšířil se postupně až do maloobchodní sítě. Do Česka se dostal až v roce 1994. Mezi základní principy by měly patřit férové obchodní podmínky, dodržování lidských a pracovních práv, šetrnost k životnímu prostředí či vyplácení sociálního příspěvku.   Další informace lze získat například na  www.fairtrade.cz  nebo  www.fairtradovamesta.cz .   lp pba  