 Španělský výrobce autodílů Gestamp chce postavit závod u Žatce  Žatec (Lounsko) 6. ledna (ČTK) - Španělská společnost Gestamp chce v zóně Triangle u Žatce postavit továrnu na ocelové lisované výrobky pro automobilový průmysl. S krajem chce prostřednictvím společnosti Mediolope uzavřít smlouvu, která by jí zde zajistila devět hektarů pozemků. Mluvčí kraje Magdalena Hanáčková dnes ČTK řekla, že v plném provozu by zde mělo práci najít kolem 300 lidí.   Investor chce se stavbou nové tovární haly začít ještě v letošním roce. Výrobu plánuje spustit v roce příštím. Gestamp je výrobce ocelových lisovaných, svařovaných a tvarovaných dílů pro řadu automobilek v Evropě.   Zóna Triangle je umístěna v areálu bývalého vojenského letiště u Žatce, které fungovalo do roku 1992. Ústecký kraj jej získal bezúplatným převodem od armády a do přípravy zóny investoval spolu se státem od roku 2002 kolem 2,5 miliardy korun. V současnosti v zóně působí v jedné hale japonské společnosti IPS Alpha vyrábějící obrazovky a Panasonic produkující televizory. Panasonic v zóně vystřídal společnost Hitachi, která v ní vyráběla jen krátce.   V loňském roce kraj do zóny získal dva investory. Americký strojírenský gigant Caterpillar, který tu chce prostřednictvím dceřiné společnosti Solar Turbines opravovat turbíny z celé Evropy, Afriky a Středního východu. Druhým je pak společnost Panattoni, která má v zóně postavit závod na plastové díly automobilových palubních desek.   vlu mol  