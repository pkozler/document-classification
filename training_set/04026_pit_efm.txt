 Intel odhalil závadu v jednom ze svých čipů, ale zlepšil výhled  New York 31. ledna (ČTK) - Americká společnost Intel odhalila závadu v jednom ze svých počítačových čipů, což bude mít negativní dopad na její tržby v letošním prvním čtvrtletí. Oznámila to dnes firma, která je největším výrobcem čipů na světě. Celkový odhad čtvrtletních tržeb však zvýšila kvůli nedávným akvizicím.   Závada se týká čipu Cougar Point. Firma dodávky tohoto čipu zastavila, což ji v prvním čtvrtletí na tržbách připraví o zhruba 300 milionů dolarů. Společnost nicméně předpověděla, že její celkové tržby v tomto čtvrtletí dosáhnou 11,3 až 12,1 miliardy dolarů. V dřívější prognóze přitom počítala s tržbami 11,1 až 11,9 miliardy dolarů.   Závada na čipu podle agentury Reuters zasáhne důvěryhodnost společnosti Intel. Ta nicméně předpokládá, že problém nebude mít vliv na její celoroční tržby. Koncem příštího měsíce uvede na trh novou verzi tohoto čipu.   "Není to tak velký problém, jak to vypadá," uvedl analytik Brendan Furlong ze společnosti Miller Tabak. "Pro firmu je to spíš trapná záležitost než významný problém," dodal.   pmh mha  