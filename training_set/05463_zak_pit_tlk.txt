 Policie dopadla tři muže, kteří vykradli 50 telefonních automatů  --------------------    Ke zpravodajství: AUDIO   --------------------    Brno 24. ledna (ČTK) - Policie zadržela v minulém týdnu trojici pachatelů z Brněnska, kteří od počátku prosince vykradli v Jihomoravském kraji a na Vysočině 50 telefonních automatů. Vybírali v nich pokladničky, a získali tak zhruba 60.000 korun. Celková škoda zahrnující i zničení automatů se odhaduje na přibližně čtvrt milionu korun, řekl dnes ČTK kriminalista Jaromír Novotný. Trojici mužů hrozí až pět let vězení.   "Při vloupání používali k otevření pokladniček nástroj, který si vyrobili ze stojanu na vánoční stromek a zvedáku na auto. Tím byli schopni pokladničku otevřít za pět minut," uvedl policista.   Zisk z těchto krádeží nebyl velký, obvykle šlo o několik stokorun. Trojice otevřela i pokladničku, která byla zcela prázdná. Nejvyšší zisk z jednoho vloupání byl 3200 korun.   Třem pachatelům je okolo 25 let. Jsou nezaměstnaní a znají se z mládí. Obviněni jsou z krádeže, poškozování obecněprospěšných zařízení a poškozování cizí věci. Dva muži jsou ve vazbě.   Na seznamu vykradených automatů mají přístroje z Brněnska, Vyškovska, Znojemska, dále pak i ze Žďárska a Třebíčska.   "Vloupání do telefonních automatů jsme v takovémto rozsahu za posledních 20 let na jihu Moravy nezaznamenali," doplnil kriminalista Roman Švanda, který se touto kauzou zabývá.   Vladimír Klepáč mol  