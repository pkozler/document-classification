 Avatar vede v tržbách, Jih proti severu ale vidělo víc lidí  --------------------    Ke zpravodajství: FOTO ve Fotobance  ID foto: P201001180257501, P201001281150901, P201003080147901   --------------------    Washington/Praha 24. ledna (ČTK) - Pouhých šest týdnů od premiéry stačilo filmu Avatar amerického režiséra Jamese Camerona na to, aby se stal nejvýdělečnějším filmem všech dob. Před rokem, 26. ledna 2010, odsunula tato ambiciózní sci-fi na druhé místo jiný Cameronův trhák, Titanic. Za romantický velkofilm z roku 1997 nechali diváci v pokladnách kin po celém světě přes 1,8 miliardy dolarů, Avatar ale do dneška utržil ještě o zhruba 900 milionů více.   Za rychlý nástup a rekordní tržby vděčí vědeckofantastický hit více faktorům. Vedle přitažlivého příběhu - skrývajícího i někým vysmívané ekologické poselství - je to hlavně využití nejmodernějších technologií a zejména trojrozměrného zobrazení. Právě v pokladnách kin s 3D technologií jsou diváci ochotni nechat za vstupenky podstatně více peněz, a tak není divu, že v současnosti přibývají jako houby po dešti filmy, kterým tradiční dva rozměry nestačí.   Současný téměř miliardový náskok Avataru tak nemusí být zcela nepřekonatelný. V minulosti navíc držela většina snímků primát nejvýdělečnějšího filmu jen pár let, Titanik vévodící mu mezi lety 1998 až 2010 patří k výjimkám, podobně jako Spielbergův E. T. - Mimozemšťan. Tento návštěvník z jiné planety, toužící se dostat domů, byl na čele deset let, než jej v roce 1993 překonal Jurský park. Ten potřeboval k rekordním tržbám (tehdy 700 milionů dolarů) čtyři měsíce od premiéry.   Tabulka srovnávající tržby z kin ale vypadá poněkud jinak, pokud se vezme v úvahu inflace. Podle respektovaného serveru boxofficemojo.com nechali lidé po započtení vývoje cen lístků nejvíce peněz v pokladnách kin za ságu z americké občanské války Jih proti severu z roku 1939, která navíc kralovala žebříčku nejvýdělečnějších filmů přes čtvrt století. Na druhém místě je první díl původních Hvězdných válek (dnes Star Wars: Epizoda IV - Nová naděje) a jinak rekordnímu Avataru patří až 14. příčka.   Rekordmanem pak Avatar není ani v případě, pokud se vezme v úvahu počet diváků, kteří na film přišli do kina. Podle odhadů (přesná čísla neexistují) je i z tohoto hlediska nejúspěšnějším snímkem všech dob Jih proti severu, na který do kinosálů zavítala více než půlmiliarda lidí. Druhé jsou opět Star Wars: Epizoda IV - Nová naděje (440 milionů diváků) a třetí Titanic (355 milionů diváků). Avatar s 310 miliony návštěvníky uzavírá po boku Pomády první desítku.   Avatar zaznamenal neobvykle velký úspěch také v českých kinech, ačkoli ta tradičně ovládají hlavně domácí snímky. Jen málokterý film po roce 1989 navíc přilákal do kin více než milion lidí, Cameronovu celosvětovému hitu se to ale podařilo, lístek na něj si v ČR koupilo téměř 1,3 milionu lidí. Tedy více než na Jurský park a Titanic, jediné dva další zahraniční zástupce v žebříčku deseti nejnavštěvovanějších filmů v českých kinech posledních dvou desetiletí.   Tomuto pořadí vévodí dvě adaptace dříve zakázaných knih z vojenského prostředí z počátku 90. let - Tankový prapor se dvěma miliony diváků, následovaný Černými barony, na něž přišlo 1,5 milionu diváků. Na třetím místě je oscarový Kolja (1,35 milionu diváků) a za ním Avatar těsně následovaný dalším filmem rodinného týmu Svěráků, Vratnými lahvemi. Rekordu Pyšné princezny z roku 1952, kterou v kinech vidělo neuvěřitelných 8,2 milionu lidí, se ale žádný z filmů ani nepřiblížil.   Pavel Lukáš rmi  