 USA založí v Číně svůj první zahraniční úřad pro bezpečný dovoz  Peking 10. ledna (ČTK) - Americká Komise pro bezpečnost spotřebních výrobků (CPSC) založí svůj první úřad mimo území Spojených států v Číně. Komise dnes uvedla, že tak chce omezit objem nebezpečného zboží, které přichází na americký trh. Úřad zároveň usnadní Washingtonu řešit s Pekingem problémy kolem bezpečnosti zboží, například toxických kovů v hračkách.   V případě čínského zboží chce komise zajišťovat bezpečnostní standardy na americkém trhu raději preventivně, než by musela řešit potíže dodatečně a vadné zboží by se stahovalo z trhu, uvedla šéfka CPSC Inez Tenenbaumová. Aktivním preventivním přístupem chce komise také předcházet ztrátám firemních příjmů a poškozením podnikových značek, dodala.   Čínský úřad CPSC bude sídlit na americké ambasádě v Pekingu a pro začátek bude mít jen dva zaměstnance. Specialista na bezpečnost bude spolupracovat s čínskými kolegy a bude pomáhat informovat čínské výrobce o amerických standardech bezpečnosti.   Po řadě skandálů s vadným zbožím a potravinami se Čína snaží obnovit důvěru spotřebitelů v zahraničí. V roce 2009 musely americké orgány stahovat z prodeje 230 čínských produktů a loni 220. Naznačuje se tak posun příznivým směrem.   Obavy ale stále vyvolávají špatně konstruované hračky, které můžou dětem ublížit, zboží osahující olovo či padělky elektrických zařízení. Obavy vyvolávají i dětské oděvy s vadnými zdrhovadly nebo z hořlavých materiálů.   Tenenbaumová se má dnes sejít s představiteli jedné z hlavních čínských komisí pro dozor nad kvalitou zboží. Dodala, že chce na setkání otevřít diskusi o dvou rozsáhlých problémech. Jde o toxické kovy a problematické suché zdivo, které uvolňuje škodlivé plyny, porušuje elektroinstalaci a domy jsou pak neobyvatelné, napsala agentura AP.   pok mha  