 Lidé naberou na konci roku i tři kila, hladovkou ale nezhubnou  --------------------    Ke zpravodajství: ilustrační FOTO ve Fotobance  ID foto: F200907030007501, F201012100341801, F201012100238801   --------------------    Praha 1. ledna (ČTK) - V průměru dva až tři kilogramy váhy naberou lidé při vánočním hodování a oslavách konce starého roku a příchodu Nového roku. Podle dietní sestry Jany Martinů ale není dobrým řešením nastolit ode dneška hladovku. Změna životního stylu pomůže zbavit se nabraných kil zhruba během dvou týdnů. V Česku trpí nadváhou 66 procent mužů a 54 procent žen, obezitou 16 procent mužů a 20 procent žen. Češi tak patří k nejtlustším Evropanům.   Martinů radí hned po Silvestru nasadit týdenní odlehčovací režim. První den by měl být čistě zeleninový, druhý ovocný. "Na den si dopřejte kilogram zeleniny či ovoce. Tělo se během těchto dvou dnů pročistí. Od třetího dne přidávejte nízkotučný sýr, jogurt a bílé maso, celozrnný chléb, rýži a těstoviny. Pokud možno se vyhýbejte sladkostem," řekla ČTK.   Podle Martinů je třeba udělat rázný konec "uzobávání" dobrot u televize. "Stará rada zní: omezit počet hodin u televize a při jejím sledování pak mít po ruce sklenici vody a upíjet. Pokud je touha po žvýkání nepřekonatelná, je dobré připravit si misku s nakrájenou zeleninou nebo ovocem," uvedla.   Člověk by při tomto režimu měl vypít nejméně 2,5 litru tekutin, nejlépe minerálek a bylinných čajů. "Stažení žaludku zhýčkaného vánočními porcemi jídla vyžaduje pevnou vůli. Pocit hladu pomůže překonat popíjení vody," vysvětlila.   "Hubnutí je běh na dlouhou trať, žádný sprint," doplnila odbornice na zdravé hubnutí Marie Hrudková. Varovala před hladovkami a zázračnými dietami. Pokud se člověk rozhodne zhubnout, musí jeho příjem energie být nižší než výdej.   Zlaté desatero úspěšného snižování hmotnosti doporučuje jíst čtyři až pět menších porcí během dne, nejlépe v intervalu 2,5 až tři hodiny. Snídani nevynechávat, dodržovat pitný režim. Jídelníček by měl být pestrý, aby člověk měl z jídla uspokojení.   Důležité je omezit sladkosti, snížit příjem tuků a vyhnout se tučným masům a uzeninám. Při kuchyňské přípravě omezit smažení a fritování. Člověk by denně měl sníst nejméně 400 gramů zeleniny a ovoce. Vhodné jsou sýry do 30 procent tuku v sušině a jogurty do dvou procent tuku.   "Člověk by si měl stanovit reálný a dosažitelný cíl, hubnout pozvolna. Optimální je úbytek hmotnosti půl až jeden kilogram týdně," shrnula Hrudková a doporučila vedle úpravy jídelníčku i dostatek pohybu.   nam hš  