 MZ očekává nárůst počtu nemocných chřipkou, radí očkování  Praha 6. ledna (ČTK) - Počty případů akutních respiračních onemocnění v ČR tradičně v době vánočního a novoročního volna klesly, případy chřipky jsou zatím jen ojedinělé. Ministerstvo zdravotnictví ale očekává v brzké době nárůst nemocnosti a na svém webu radí lidem očkování. Vakcína pro tuto sezónu chrání i proti takzvané prasečí chřipce.   "V posledním kalendářním týdnu roku 2010 dosáhla celková nemocnost akutními respiračními infekcemi 803 případů na 100.000 obyvatel. Ve srovnání s předchozím týdnem jde o pokles o 20,7 procenta," informuje web. Pokles souvisí s tím, že ve dnech volna na konci roku mají školáci prázdniny a dospělí si berou dovolenou, takže případné obtíže vyleží. K lékaři jdou jen tehdy, postihnou-li je komplikace.   "V ČR jsou zatím evidovány ojedinělé případy chřipky. Nicméně vzhledem ke dvěma případům těžkého průběhu chřipkového onemocnění, které si vyžádaly intenzivní péči a s ohledem na výskyt podobných případů například ve Velké Británii nebo v Německu lze očekávat nárůst onemocnění chřipkou i v ČR. V této souvislosti ministerstvo zdůrazňuje, že v současnosti je pravděpodobně jedna z posledních možností nechat se očkovat," uvádí web.   Viry chřipky způsobující onemocnění v této sezoně odpovídají podle ministerstva kmenům ve vakcíně. "Vakcína tedy poskytuje ochranu vůči onemocnění chřipkou a jejím častým komplikacím. Ochrana nastupuje přibližně dva týdny po očkování," informuje web.   Podle informací národní referenční laboratoře byl tradiční vánoční pokles nemocnosti zaznamenán v celé Evropě. "Nicméně na vývoji je i přesto zřetelný nástup epidemické vlny, především v některých státech Evropy," upozorňují odborníci na webu Státního zdravotního ústavu.   V 51. kalendářním týdnu bylo zjištěno v Evropě 642 případů chřipkové infekce, z nich 420 (65 procent) byla chřipka A a 222 (35 procent) chřipka B. Virus A/H1N1 je v Belgii, Maďarsku, Itálii, Litvě, Maltě, Španělsku a Velké Británii. Chřipka B dominuje v Norsku. Pouze tři procenta chřipek A tvoří kmen A/H3N2, v naprosté většině se stále vyskytuje A/H1N1.   nam vit    