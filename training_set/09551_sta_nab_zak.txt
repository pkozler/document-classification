 Na trhu s nemovitostmi se objeví i dva kostely u Ústí nad Labem  Ústí nad Labem 18. ledna (ČTK) - Dva římskokatolické kostely poblíž Ústí nad Labem se zřejmě objeví v nabídce některé z českých realitních kanceláří. Konkurzní správce zkrachovalé trmické farnosti Aleš Klaudy ČTK řekl, že kostely v Trmicích a Roudníkách nabídne některé z kanceláří a pokud si dohodnou dobré podmínky, budou se kostaly prodávat touto cestou. Na dvě farní budovy vypíše správce výběrové řízení, movitý majetek půjde zřejmě v dubnu do dražby.   Majetek farnosti se odhaduje na 83,7 milionu korun, z toho 33,5 milionu tvoří nemovitosti, ale to je jen velmi hrubý a zřejmě i optimistický odhad. Kostel se totiž v Česku již dlouho neprodával a nikdo ho vlastně ani neumí ocenit, řekl ČTK Klaudy. To se ale možná změní.   "Realitku ještě domluvenou nemáme. Jedno jméno sice na dnešním věřitelském výboru zaznělo, ale ještě nevíme, jestli do toho půjde. Ani bych se jí nedivil, kdyby ne," řekl Klaudy. Za nezbytné považuje, aby realitní kancelář nechtěla paušální peníze, placena by prý byla jen za případný prodej. První se jí pokusí nabídnout kostel v Roudníkách, zatímco trmický bude ještě sloužit jako depozitář movitých věcí.   Trmická farnost dluží okolo 35 milionů korun; především kvůli nákupu pily v Klenči u Roudnice nad Labem, kterou koupila za 12 milionů korun a zároveň převzala závazky za dalších 8,8 milionu korun. Chtěla v ní zpracovávat dřevo ze svých lesů, ale provoz byl ztrátový. Administrátor nadřízené litoměřické diecéze Richard Kirbs v červenci uvedl, že farnost byla do finanční tísně vehnána záměrně vlastními lidmi. Farář Jiří Voleský tehdy obvinění odmítl.   Na prodej jsou i další nemovitosti, včetně dvou far, rozsáhlých pozemků, lesů i dobývacího prostoru. Na ně vypíše konkurzní správce výběrové řízení, aukci movitého majetku uspořádá na jaře některá z pražských dražebních společností. Movité věci obsahují velké množství kulturních památek, především obrazů, oltářů a soch. Jeho součástí je ale i terénní auto Suzuki Grand Vitara, pořízené zřejmě právě při nákupu pily. Na památky může do dubna uplatnit předkupní právo stát, ale nečeká se, že to dělá.   jtb jpt  