 Otrokovice usilují o přechodné zrušení zpoplatnění obchvatu města  Otrokovice (Zlínsko) 17. ledna (ČTK) - Otrokovice na Zlínsku usilují alespoň o přechodné zrušení poplatku pro osobní automobily jedoucí po obchvatu města, který je součástí v prosinci otevřené rychlostní silnice R55. Podle radnice by měl být poplatek zrušen nejméně na rok, nejlépe však až do doby dokončení jihovýchodní části obchvatu města. ČTK o tom dnes informovala mluvčí otrokovické radnice Lenka Krupková.   Mluvčí ministerstva dopravy Jakub Ptačinský ovšem nedávno při podobné snaze Brna ČTK řekl, že ministerstvo zatím žádné výjimky činit nehodlá. V ČR je dohromady přes 1100 kilometrů dálnic a rychlostních silnic, výjimka jízdy bez dálniční známky platila do konce loňska na asi 150 kilometrech. Zpoplatnění dílčích úseků dálnic a rychlostních komunikací se ve Zlínském kraji týká obchvatu Kroměříže, jenž je součástí dálnice D1, a právě obchvatu Otrokovic.   "Tato část rychlostní komunikace je v hojné míře využívána obyvateli celého mikroregionu Otrokovicko k jízdám ze severní části města směrem na Zlín a opačně. To, že tuto komunikaci ke svým jízdám využívají, znamená pro ostatní dopravu v centru Otrokovic výrazný pokles četnosti vozidel, snížení hlukové a smogové zátěže a také zvýšení bezpečnosti chodců. Zpoplatnění obchvatu nám přivede zpět do města kolony vozidel, které představují extrémní zátěž," popsal starosta Otrokovic Jaroslav Budek (ČSSD).   Podle radnice je zpoplatnění této části R55 předčasné i vzhledem k tomu, že obchvat města není ještě kompletně hotov. "Obyvatelé místní části Kvítkovice tak musí denně čelit průjezdu tisíců nákladních vozidel. Z mimoúrovňové křižovatky směřuje tranzitní doprava po stávající komunikaci zpět do zastavěného území. Společně s dopravou opouštějící západním směrem Zlín pak v těchto dnech doslova zahlcuje následující křižovatku, kterou podle posledního prováděného sčítání projíždí více než 20.000 vozidel denně," přiblížil místostarosta Milan Plesar (Nový Impuls pro Otrokovice).   Dodal, že radnice považuje dokončení obchvatu za prioritu. "Otrokovice požadují posuzování této dopravní stavby jako samostatný projekt, který bude do budoucna pevným základem pro pokračování dnes uvažované trasy rychlostní komunikace R55," uvedl Plesar s tím, že tento postup je v souladu s avizovanými preferencemi ministerstva dopravy. Bárta již dříve podpořil výstavbu obchvatů dopravou zatížených měst oproti nákladnému budování nových dálničních úseků.   jav sap  