 Policisté na Kladensku dopadli dvojici, jež přepadala čerpadla  Kladno 21. ledna (ČTK) - Policisté dopadli dva mladíky podezřelé z přepadení čtyř benzinových čerpacích stanic na Kladensku, Berounsku, Rakovnicku a Plzeňsku. Jedenadvacetiletý muž a jeho o rok starší komplic podle policistů čerpadláře oloupili o zhruba 90.000 Kč. Odnesli si také alkohol, cigarety a dobíjecí kupony na mobilní telefony. Při přepadeních se nemaskovali, používali tři různé střelné zbraně. Mluvčí kladenské policie Jana Šteinerová dnes ČTK sdělila, že podezřelým hrozí až deset let vězení.   Policisté mladíky zadrželi kvůli přepadení benzinové pumpy v Buštěhradu na Kladensku. "Při zadržení a vyšetřování bylo zjištěno, že se podezřelí dopustili trestného činu loupeže ještě ve třech dalších případech, a to na benzinových čerpacích stanicích v okrese Beroun a Rokycany. Jejich poslední akce byla provedena na Rakovnicku," uvedla mluvčí.   Podezřelí k loupežím podle policistů jezdili převážně vozidlem Škoda Octavia, na kterém vyměňovali registrační značky odcizené z jiných aut. "Ve dvou případech provedli loupežné přepadení společně. Ve dvou případech šel na místo činu pouze jeden z pachatelů a druhý vyčkával ve vozidle. Každé přepadení měli dobře promyšlené a zorganizované," doplnila Šteinerová. Při přepadeních nebyl nikdo zraněn. Podezřelí jsou ve vazbě.   mar mol  