 V Krajské nemocnici T. Bati ve Zlíně se vloni narodilo více dětí  --------------------    Ke zpravodajství: AUDIO   --------------------    Zlín 3. ledna (ČTK) - V Krajské nemocnici T. Bati ve Zlíně se v loňském roce narodilo více dětí než o rok dříve. Zatímco v roce 2010 lékaři přivedli na svět 2785 dětí při 2669 porodech, předloni to bylo 2639 porodů. Na svět tehdy přišlo 2733 dětí. ČTK to dnes řekl primář gynekologicko-porodnického oddělení nemocnice Zdeněk Adamík. Další nemocnice v regionu naopak hlásí mírný meziroční pokles porodů, zjistila dnes ČTK.   "Stav je stacionární, protože se pohybujeme plus minus 40 porodů dětí. Zůstali jsme v intencích perinatologického centra, kdy se k nám sváží okolo 25 procent patologických porodů, patologických těhotenství," doplnil Adamík.   Zatímco v Baťově nemocnici se loni narodilo více dětí, jiné dnes oslovené nemocnice hlásí mírný pokles. Například v Kroměříži lékaři hlásí 606 porodů, což je meziroční pokles o 24.   V roce 2010 ve Vsetíně bylo 647 porodů, což je o osm porodů méně než v roce 2009. "Nejde však říci, že by se šlo o pokles porodnosti, ta je i nadále vysoká. Rozdíl vznikl kvůli uzavření oddělení z důvodů modernizace. Ta se uskutečnila loni v lednu," komentovala mluvčí nemocnice Lenka Plačková.   Zatímco loni se Zlínský kraj chlubil prvním novorozenětem nového roku v celé ČR, letos si na první dítě počkal dlouhých téměř 11 hodin. Kraj byl tak posledním mezi ostatními regiony, kde se narodilo první miminko nového roku. Pavel Halenčák ze Zlína přišel na svět ve zlínské nemocnici v 10:57. "Termín jsme měli trochu dřív, takže nás vůbec nenapadlo, že by to bylo první miminko. Termín měl na Štědrý den," řekli dnes novinářům šťastní rodiče Eva Juřenová a Pavel Halenčák. Novorozenci a jeho rodičům dnes přišli popřát ředitel nemocnice Bohuslav Škubal, hejtman Zlínského kraje Stanislav Mišák a primátor Zlína Miroslav Adámek.   Řada maminek, kterým se dítě narodí letos, již ale nedostane porodné. Od 1. ledna se změnily podmínky pro jeho přiznání. Do konce loňského roku na něj měly nárok všechny ženy, které porodily dítě, od letoška to jsou pouze prvorodičky. Pro nárok se dále bude posuzovat příjem rodiny, který nesmí přesáhnout 2,4násobek životního minima.   Ze zjištění ČTK vyplývá, že kvůli těmto změnám porodnice ve Zlínském kraji nepocítily ke konci roku žádný tlak ze stran maminek. "Nesetkali jsme se s případem, že by některá z nich chtěla vyvolat porod. Je fakt, že všechny tuto situaci komentovaly," uvedl Adamík. Podle něj to dokazuje i skutečnost, že poslední miminko roku 2010 se v nemocnici narodilo v 19:35 a na dalšího novorozence lékaři čekali až do dalšího dne do 10:57.   Gabriela Sluštíková sap    