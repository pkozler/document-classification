 Softwarová firma ecommerce.cz snížila asi o polovinu počet lidí  Brno 6. ledna (ČTK) - Brněnská softwarová společnost ecommerce.cz, a.s. výrazně snižuje počet zaměstnanců. Z firmy odchází téměř polovina lidí z celkového počtu 130. ČTK to potvrdil majitel firmy Radek Sedlář. Jedním z důvodů jsou podle něj problémy Sazky, která patří k hlavním obchodním partnerům ecommerce.cz. Sazce firma dodala loterijní systém pro internetové sázení.   Mezi další klienty společnosti patří podle webových stránek firmy například Tipos nebo ČEZ. "Snažíme se situaci řešit. Věřím, že se nám to podaří překonat a že budeme někdy v polovině letošního roku na stavu, kde jsme byli," řekl ČTK Sedlář.   Snížení počtu zaměstnanců v ecommerce.cz se týká několika desítek lidí. Někteří z nich se již stihli koncem loňského roku registrovat na úřadu práce. ČTK to potvrdil ředitel brněnského úřadu práce Jan Marek. "V dalším uplatnění lidí z této sféry podnikání problém nevidím. Rozhodně mají z hlediska uplatnění na trhu práce větší šance než ostatní," řekl ČTK Marek.   Společnost ecommerce.cz se zaměřuje na vývoj náročných zákaznických řešení a aplikací pro velké komerční a státní subjekty. Na poli informačních technologií a služeb působí od roku 2000. Obrat firmy v roce 2009 činil 150 milionů korun.   vrn mol  