 V Karlovarském kraji řeky v noci kulminovaly, voda začíná klesat  Zprávu jsme aktualizovali v celém rozsahu a doplnili o vyjádření hejtmana v 6. .odstavci.   --------------------    Karlovy Vary 15. ledna (ČTK) - V Karlovarském kraji zůstal odpoledne třetí povodňový stupeň už jen na jediném místě na Ohři v Karlových Varech - Drahovicích a na dvou místech na Střele, ve Žluticích a Čichořicích. Na přehradě Skalka už voda klesla na druhý stupeň a nadále klesá. Postupný pokles zaznamenávají od rána všechny přítoky Ohře a pokud se počasí nezmění, ohrožení obyvatel brzy pomine.   V Drahovicích dosáhl nejvyšších hodnot průtok dnes ve 02:00 v noci, kdy tudy teklo 426,7 kubíků vody za sekundu. V poledne to ale bylo už jen 394 kubíků. Podle údajů Povodí Ohře letošní povodeň překonala v Drahovicích hodnoty z roku 2006. Podle hydrologické předpovědi ale třetí stupeň v Karlových Varech vydrží přes celý víkend.     Na Střele, která teče do Plzeňského kraje a vlévá se do Berounky, ale už také začaly hladiny toku klesat, i když jen pozvolna.   Asi nejhorší situace byla v noci u Královského Poříčí na Sokolovsku. Hrozilo, že se voda vylije mezi rodinné domy. Obec by v tom případě musela evakuovat stovku lidí. Přitom v Královském Poříčí dodělávají protipovodňovou hráz a chybělo jen sotva měsíc dobrého počasí, aby byla dokončena. Nakonec se ale podařilo s pomocí těžké techniky situaci zvládnout a provizorní hráz ještě večer vztyčit.   V Sokolově ještě dopoledne hasiči přečerpávali vodu podél Ohře v centru města, kde vyrostla hráz pytlů, která oddělila řeku od nejbližších domů. Podle tajemnice sokolovské radnice Miroslavy Kurcové byly zatopeny sklepy a zahrady několika domů.   "Dopadlo to nakonec dobře. Problémy byly a někteří lidé sice byli postiženi, ale myslí, že jen minimum. Voda se ustálila a začala klesat, takže věřím, že pokud nebude pršet, dopadne to dobře," shrnul pro ČTK hejtman Josef Novotný, který dnes objížděl nejvíce zasažená místa v kraji.   Druhý stupeň povodňové aktivity zůstává na řece Teplé, ale už jen v Tepličce. Na Ohři pak v Citicích. Na prvním stupni jsou říčky Svatava nebo Bystřice. Všude ale hladina pozvolna klesá.   Večer byly v kvůli přelivu vody na silnice uzavřeny komunikace III/2096A v Lokti a silnice III/22127 v Radošově u obchodu s potravinami.   pnp mal            