 Gymnázia jihu Moravy protestují peticemi proti rušení míst  v 1. a posl. odst. jsme doplnili reakci jihomoravské ODS.   --------------------    Brno 25. ledna (ČTK) - Rozhodnutí jihomoravských radních omezit počet studentů osmiletých gymnázií na jihu Moravy vyvolal protesty. Záměr zrušit 330 míst kritizují rodiče, studenti i vedení škol, píše dnes Mladá fronta Dnes, Brněnský deník Rovnost a Lidové noviny. Školy podle tisku připravují protestní petice. Proti rušení míst na víceletých gymnázií se staví například i jihomoravská ODS.   O třídu osmiletého gymnázia by mělo přijít brněnské gymnázium v ulici Terezy Novákové, dále gymnázia v Blansku, Šlapanicích, Zastávce, Židlochovicích, Hustopečích, Hodoníně, Strážnici, Bučovicích, Moravském Krumlově a Gymnázium a střední pedagogická škola ve Znojmě.   "Chceme, aby osmileté studium bylo zachováno. Ve čtvrtek se u nás začne podepisovat petice a v pátek ji osobně odvezu hejtmanovi," citovala MfD ředitele gymnázia v Zastávce u Brna Petra Kroutila. Právě toto gymnázium v roce 1990 s víceletým studiem na Brněnsku začínalo.   Petici založili rovněž v Bučovicích a ve Šlapanicích, kde se v pondělí navíc konala mimořádná schůze rodičů s vedením školy.   Ani po třech dnech od schválení prý ředitelé neznají konkrétní důvody tohoto kroku. "Ještě 11. ledna jsme na kraji projednávali přijímací řízení. Pak se ze dne na den dozvíme, že nemůžeme primány vzít. Nejsme rozhodně školou, kam by se dostal každý uchazeč," uvedla ředitelka šlapanického gymnázia Hana Richterová.   Podle ředitele Gymnázia Židlochovice Jiřího Kubeše, kterého citoval Brněnský deník, bude mít záměr pro školu jednoznačné důsledky. "Jiné než osmileté studium ve škole nenabízíme, z každého ročníku máme jednu třídu. Pokud se nyní zruší přijímací řízení do primy, znamená to fakticky jediné. Postupný zánik školy," konstatoval Kubeš.   Když se osmiletá gymnázia zaváděla, měla být prý určena pro tři procenta nejnadanějších zájemců. Zatímco dnes se na krajská osmiletá gymnázia dostane 11 procent populačního ročníku, po změně to bude pět procent, uvedlo minulý týden hejtmanství. Podle hejtmanova náměstka Stanislava Juránka (KDU-ČSL) se někde osmileté gymnaziální studium zruší, ale nahradí ho šestileté.   "Rozhodnutí zrušit jedenáct tříd víceletých gymnázií bez jakékoliv diskuse se školami, s žáky a jejich rodiči, se samosprávami či kolegy ze zastupitelstva kraje svědčí o naprosté arogantnosti vládnoucí koalice KDU-ČSL a ČSSD a ukazuje na to, že podpora vzdělávání není prioritou této koalice pod vedením hejtmana Haška," uvedla dnes v tiskovém prohlášení jihomoravská ODS. Podle její mluvčí Jany Darmovzalové byl zaslán dopis hejtmanu Jihomoravského kraje Michalu Haškovi (ČSSD), v němž ODS žádá zrušení usnesení krajské rady o rušení míst na gymnáziích.   lab snm mol  