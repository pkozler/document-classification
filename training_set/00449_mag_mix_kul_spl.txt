 Nejlépe oblékaným mužem planety je prý španělský herec Bardem  --------------------    Ke zpravodajství: FOTO ve Fotobance  ID foto: F201012010191101, P200710300155201   --------------------    Londýn 5. ledna (ČTK) - Španělský herec Javier Bardem byl v anketě britského časopisu pro muže GQ vyhodnocen jako nejlépe oblékaný muž planety. Na druhém místě skončil herec a návrhář šperků indického původu Waris Ahluvalia a na třetím švédský herec Alexander Skarsgard. Nejhůře se prý obléká americký herec Mel Gibson.   "Španělský herec je ztělesněním uměřeného stylu. Není divu, že přilákal pozornost Penélope Cruzové," napsal časopis.   Jednačtyřicetiletý Bardem a jeho pět let mladší herecká kolegyně a krajanka Cruzová spolu začali chodit v roce 2007. Loni se vzali a čekají dítě.   V první desítce jsou kromě jiného mladý americký herec Zac Efron na šestém a jeho starší a slavnější krajan a kolega George Clooney na devátém místě. Clooneyho časopis označuje za "neposkvrněnou reminiscenci zlatého věku hollywoodských hrdinů".   Jako druhého nejhůře oblékaného muže časopis vyhodnotil britského módního návrháře Henryho Hollanda, čímž se znovu uplatnilo pořekadlo o kovářově kobyle, která chodí bosa. Velmi špatně dopadl také zpěvák skupiny Guns N'Roses Axl Rose, o němž časopis s narážkou na jednu píseň jeho skupiny napsal, že "je načase, aby Rose nechal svoje šaty v listopadovém dešti".   Padesátku nejlépe oblékaných Britů vede anglický herec Aaron Johnson. Na pátém místě skončil nastávající královský ženich princ William a na sedmnáctém jeho mladší bratr princ Harry. Toho o jedno místo předstihla fotbalová hvězda David Beckham.   Nový předseda vlády David Cameron skončil dvacátý. Jeho předchůdce Gordon Brown se tentokrát v žebříčku neobjevil, ale loni byl vyhodnocen jako nejhůře oblékaný Brit.   pz kš  