 Na jihu Brna možná vznikne přírodní koupaliště  Brno 2. května (ČTK) - Na jihu Brna možná lidé získají nové přírodní koupaliště. Takzvaný přírodní koupací biotop, kde vodu čistí vodní rostliny a řasy, nikoli chemikálie, chce vybudovat městská část Brno-jih. Místo má vybrané na pravém břehu řeky Svratky blízko Dufkova nábřeží. Koupaliště by tak leželo blízko sportovního a rekreačního areálu při Hněvkovského ulici a byl by na něj napojeno, řekl dnes novinářům starosta Josef Haluza (ČSSD).   Starostu inspirovali v Kovalovicích na Brněnsku, kde přírodní koupací biotop na zelené louce postavili. O koupání v přírodním areálu je tam značný zájem a voda si i při velkém zájmu lidí a parném počasí udržuje dobrou kvalitu.   Koupací biotop využívá zákonitostí přírody. Vodu z koupacího jezírka ženou čerpadla do vyšších jezírek, které jsou osazeny vodními rostlinami a kde působí řasy. Organismy odebírají z vody živiny, jimiž by se jinak mohly sytit sinice.   Podle starosty se nyní zpracovávají potřebné projekty. S pozemky by potíže být neměly, patří městu. Koupaliště by mohlo být hotové do dvou let, odhadl Haluza. Na Brně-jih dnes podobné možnosti rekreace chybí. Veřejné přírodní koupací jezírko by bylo prvním svého druhu v Brně.   lce mol  