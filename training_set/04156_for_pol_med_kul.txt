 Andrew Morton vydal knihu o Williamovi a Kate tři dny po svatbě  --------------------    Ke zpravodajství: FOTO ve Fotobance  ID foto:  P201104290762101 ,  F201104290550401 ,  FO01139111 ,  FO01141979    --------------------    Londýn 4. května (zpravodaj ČTK) - Britský novinář a publicista Andrew Morton vydal knihu o královských novomanželích, princi Williamovi a Kate, pouhých 72 hodin po jejich svatbě. Jeho vydavatel doufá, že se mu tak podaří zapsat do Guinnessovy knihy rekordů. Páteční královská svatba byla také dobrou zprávou pro britské listy, kterých se v sobotu prodalo až o čtvrtinu víc.   Andrew Morton se proslavil v roce 1992 jako autor knihy o Williamově matce, princezně Dianě, která zachycovala rozpad jejího manželství s princem Charlesem. Později se ukázalo, že kniha byla založena na rozhovorech s Dianou.   Nyní Morton vydal publikaci nazvanou William and Catherine: Their Lives, Their Wedding (William a Catherine: jejich životy, jejich svatba). I když tři čtvrtiny knihy byly napsány předem, závěrečnou část napsal Morton během pátku. Stejně tak prý vybral fotografii na přebal jen 100 minut po polibku novomanželů na balkoně Buckinghamského paláce.   Na 100.000 exemplářů knihy, která má 200 stránek a mnoho barevných fotografií, pak přes noc vytiskla tiskárna v Itálii. První výtisky se objevily v knihkupectvích v centru Londýna v pondělí odpoledne, jen 72 hodin poté, co byla pořízena poslední fotka zveřejněná v publikaci.   Vydavatel Michael O'Mara poté podal žádost o zapsání do knihy rekordů. Domnívá se, že překoná vlastní rekord z roku 1986, kdy dodal do knihkupectví knihu o svatbě prince Andrewa a Sary Fergusonové do 76 hodin. "To byl rekord pro velkou obrazovou publikaci...Pokud vím, nikdo ho nepřekonal," uvedl O'Mara.   Vítaný vzestup v prodeji zaznamenaly po svatbě také britské deníky, které v tištěné podobě jinak čelí pozvolnému poklesu nákladů. Většina celostátních deníků se snažila celé události využít a vydala v sobotu zvláštní přílohu o svatbě.   Nejvíc se to vyplatilo listům The Guardian a The Times, kterým se v sobotu 30. dubna oproti předcházejícímu týdnu zvedl prodej o 25 procent na půl milionu, respektive 700.000 exemplářů.   Podle ankety, kterou provedl The Guardian, prodal konzervativní The Daily Telegraph asi 950.000 výtisků a polepšil si o 20 procent. Nejméně vydělal na královské svatbě The Independent, který od ní ale také zaujímal největší odstup. Prodej tohoto listu se zvýšil o deset procent na 230.000 výtisků.   Největší bulvární list The Sun si také oproti minulému týdnu polepšil o deset procent na 3,3 milionů prodaných výtisků.   ml jnd  