 Při zřídka vídané přestřelce v Číně byli zabiti tři policisti  Peking 5. ledna (ČTK) - Tři policisty zabili dva muži podezřelí z vraždy při zřídka vídané přestřelce, kterou skončila honička ve východní Číně. Jeden z pachatelů se poté zastřelil. O incidenty dnes informovala agentura AP. Podobné případy násilí jsou v Číně výjimečné, protože soukromé vlastnictví střelných zbraní je tu nelegální.   Při přestřelce ve městě Tchaj-an v provincii Šan-tung byli také zraněni dva civilisté a čtyři další policisté. Pachateli byli muži podezřelí z vraždy, kterou údajně spáchali minulý měsíc v nedalekém městě Te-čou a kteří se ukrývali v bytě svého příbuzného v Tchaj-anu.   Když je policisté vypátrali, začala honička, při níž prchající muži unesli postupně čtyři auta a postřelili dva z jejich řidičů. Pak do nich narazilo zásahové policejní vozidlo a při následné přestřelce muži zabili tři policisty a čtyři další zranili, napsal místní list China Daily. Jeden z pachatelů zastřelil sám sebe, druhý skončil ve vazbě. S největší pravděpodobností ho nemine trest smrti.   V Číně je jen málo kriminality páchané s pomocí střelných zbraní, ale země zažívá vytrvalý růst černého trhu s pašovanými a podomácku vyrobenými puškami či pistolemi, což v loňském rove vedlo k celostátnímu zátahu proti nelegálně drženým zbraním.   dk ank  