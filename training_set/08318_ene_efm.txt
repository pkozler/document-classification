 Analytici čekají v 1. čtvrtletí o deset procent nižší zisk ČEZ  Praha 8. května (ČTK) - Čistý zisk energetické společnosti ČEZ v letošním prvním čtvrtletí se meziročně snížil o zhruba deset procent na 15,4 miliardy až 16 miliard korun. Tržby meziročně klesly o zhruba tři procenta na 52 miliard až 53,5 miliardy korun. Vyplývá to z odhadů analytiků oslovených ČTK. ČEZ zveřejní své konsolidované výsledky hospodaření za první čtvrtletí v úterý 10. května.   Nižší zisk podle odborníků souvisí zejména s nižšími cenami prodané elektřiny. "Čistý zisk v meziročním srovnání dále zhorší nově zavedené daně z emisních povolenek a solární daň. Tržby by měly být podpořeny rostoucí spotřebou, respektive výrobou v ČR, lepšími prodeji tepla a distribučními tarify. To by ovšem mělo negativní faktory kompenzovat jen částečně," uvedl analytik Tomáš Sýkora z Patria Finance.   V prvním čtvrtletí loňského roku vykázal ČEZ zisk 17,4 miliardy korun. Tržby činily necelých 54 miliard Kč.   Růst cen elektřiny na trhu v posledních měsících podle analytiků letošní finanční výsledky ČEZ neovlivní. Promítne se částečně v příštím roce a zejména v roce 2013.   Společnost Cyrrus očekává čistý zisk ČEZ v prvním čtvrtletí ve výši 15,5 miliardy korun. Nově zavedená darovací daň z emisních povolenek by zisk před zdaněním podle Cyrrus mohla negativně ovlivnit hodnotou 975 milionů korun.   Podle Bohumila Trampoty ze společnosti Atlantik se čtvrtletní zisk ČEZ meziročně snížil o 12 procent na 15,38 miliardy korun. Tržby klesly o 2,6 procenta na 52,45 miliardy korun. "Kromě výsledků bude také důležitý výhled managementu společnosti. ČEZ po růstu cen elektřiny akceleroval prodeje elektřiny na další roky a mohl by poskytnout informace o cenách týkajících se předprodejů elektřiny na další roky," uvedl Trampota.   Společnost BH Securities předpokládá snížení čistého zisku o zhruba osm procent na 16 miliard korun. Tržby ČEZ odhaduje na 53,6 miliardy korun.   Za celý letošní rok ČEZ očekává meziroční pokles čistého zisku o 15 procent na 40,1 miliardy korun. Hospodaření firmy negativně ovlivní zejména nízké ceny prodané elektřiny, zavedení darovací daně z emisních povolenek a srážková daň z elektřiny vyrobené v solárních elektrárnách.   ČEZ je největší česká energetická firma, jejím majoritním akcionářem je stát, který drží přes ministerstvo financí 66 procent akcií. Společnost zaměstnává kolem 20.000 lidí, dalších asi 13.000 zaměstnanců má v zahraničí. Za rok 2010 firmě ČEZ meziročně klesl zisk o devět procent na 47,2 miliardy korun.   lko dvd  