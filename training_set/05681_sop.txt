 Ministr práce představí návrh reformy sociálního systému  --------------------    Ke zpravodajství: FOTO/aktuality   --------------------    Praha 12. ledna (ČTK) - Ministr práce a sociálních věcí Jaromír Drábek (TOP 09) se dnes odpoledne chystá představit návrh sociální reformy, která by měla podle něj platit od roku 2012. Již dříve řekl, že chce systém dávek výrazně zjednodušit.   Drábek považuje soustavu sociálních dávek za administrativně náročnou. Existují totiž asi dvě desítky příspěvků. Podle dostupných informací by prý ale mohly zůstat jen tři základní dávky - pro sociálně slabé, pro lidi bez práce a pro postižené. Vypočítávaly by se podle více různých kritérií.   Díky snížení počtu dávek by se podle ministra zjednodušila i kontrola, která by mohla být navíc účinnější. Peníze by tak prý měli dostávat skutečně ti, kteří je nejvíc potřebují.   Premiér Petr Nečas (ODS) loni oznámil, že vláda představí své reformy penzí, sociálního systému či zdravotnictví v prvních letošních měsících. Poté, co se na nich kabinet shodne, je bude projednávat a schvalovat parlament. Koaliční strany se nechaly slyšet, že budou jednat o podpoře i s opozicí. Podle plánů by se měla mnohá reformní opatření nastartovat v příštím roce.   ktk mhm        