 LG Display kvůli pokutě a slabé poptávce ve ztrátě  Soul 21. ledna (ČTK) - Jihokorejská společnost LG Display se ve čtvrtém čtvrtletí poprvé za sedm čtvrtletí propadla do ztráty. Důvodem byla pokuta od Evropské unie za kartelové dohody o cenách a slabá poptávka po obrazovkách z tekutých krystalů (LCD) od výrobců televizorů. Provozní ztráta činila 386,9 miliardy wonů (6,2 miliardy Kč) ve srovnání s provozním ziskem 357 miliard wonů ve stejném období předchozího roku. Firma, která je druhým největším výrobcem LCD obrazovek na světě, to uvedla v dnešním prohlášení.   Analytici dotazovaní agenturou Reuters očekávali ztrátu jen 275 miliard wonů. Analytici upozorňují, že sektor s LCD obrazovkami mírně oživuje a očekává se vysoká poptávka po obrazovkách pro tablety. Slabý růst prodeje počítačů a televizí však udrží zisky výrobců obrazovek pod tlakem, protože nízká poptávka tlačí dolů i ceny.   Podle odhadů společnosti DisplaySearch má prodej LCD televizorů letos klesnout o 13 procent na 215 milionů kusů. Loni naopak stoupl o 31 procent. Letos také zřejmě poprvé klesnout tržby z prodeje LCD televizorů kvůli nižším cenám.   LG Display očekává, že v prvním čtvrtletí klesnou dodávky obrazovek ve srovnání s předchozím čtvrtletím o sedm až devět procent. Rovněž se budou dále snižovat ceny obrazovek pro televizory, i když jejich pokles zpomalí.   EU v prosinci udělila firmě LG Display, tchajwanské Chimei Innolux a dalším třem firmám pokutu 649 milionů eur (15,8 miliardy Kč) za dohodu o cenách. Z toho pokuta pro LG Display činila 215 milionů eur.   Hlavními konkurenty LG Display jsou jednička v oboru Samsung Electronics či tchajwanská AU Optronics. Mezi zákazníky společnosti patří LG Electronics či Philips Electronics, firma rovněž dodává obrazovky pro iPhony a iPady firmy Apple, napsala agentura Reuters.   irl jw  