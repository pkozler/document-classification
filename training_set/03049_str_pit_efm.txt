 Siemens díky jednorázovému příjmu zvýšil zisk a zlepšil výhled  --------------------    Ke zpravodajství: FOTO/aktuality   Ve 2. odstavci jsme doplnili komentář šéfa Siemensu, ve 4. a 5. odstavci další informace, v 6. odstavci srovnání s konkurencí, upravili jsme.   --------------------    Frankfurt/Mnichov 4. května (ČTK) - Německý průmyslový koncern Siemens hospodařil ve druhém čtvrtletí svého finančního roku s čistým ziskem 3,17 miliardy eur (asi 76,7 miliardy Kč), což je meziroční nárůst zhruba o 122 procent. Za vysokým zvýšením zisku je ale mimořádný příjem 1,5 miliardy eur z prodeje podílu ve společnosti Areva NP. Ten od Siemensu převzal její partner Areva SA. Siemens působí rovněž v České republice.   "Siemens má pořád ještě silný růstový potenciál a já myslím, že to minulé čtvrtletí je toho dokladem," řekl v rozhovoru ve finanční televizi Reuters Insider šéf podniku Peter Löscher. Firma podle něj růst zakázek registruje na všech hlavních trzích, více než třetina zakázek ale přichází z rozvíjejících se trhů.   Díky jednorázovému čtvrtletnímu příjmu a solidnímu vývoji na rozvíjejících se trzích firma zlepšila také výhled na celý rok. Firma nyní předpokládá, že za celý finanční rok její čistý zisk z běžné činnosti dosáhne alespoň 7,5 miliardy eur. Siemens je považován za lakmusový papírek stavu německé ekonomiky.   Siemens vyrábí širokou škálu produktů, počínaje pomůckami pro neslyšící, přes osvětlení až po soupravy metra. Finanční rok Siemensu konci v září. Analytici v anketě agentury Reuters v průměru předpokládali, že celoroční zisk firmy se bude pohybovat od 6,15 miliardy do 8,20 miliardy eur. Zisk za druhé finanční čtvrtletí odhadovali na 2,69 miliardy eur.   Na rozvíjejících se trzích firma v minulém čtvrtletí registrovala vysoký zájem o automatizované systémy, které se využívají v průmyslu. Díky tomu celkový objem tržeb ve čtvrtletí vzrostl asi o šest procent, zatímco objem nových zakázek se zvýšil o 28 procent. Siemens má teď v plánu uvést na burzu divizi výroby osvětlovací techniky Osram, žádnou banku, která by transakci připravila, ale firma zatím neoslovila.   Hospodaření Siemensu kopíruje hospodaření podobných evropských firem, kterým ke zvýšení zisku hodně pomohly rozvíjející se trhy. Například francouzský koncern Schneider Electric v minulém čtvrtletí zvýšil tržby zhruba o 27 procent, zatímco zisk švýcarského konglomerátu ABB se zvýšil o více než 40 procent.   Mezi největší české podniky Siemensu patří výrobní závod na parní turbíny v Brně či závody na výrobu elektromotorů v Mohelnici a Frenštátě pod Radhoštěm. Výrobní aktivity má v České republice rovněž divize Osram.   spr dvd  