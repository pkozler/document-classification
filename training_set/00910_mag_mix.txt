 Přehlídka dámského prádla Top Secret představila kabaretní luxus  --------------------    Ke zpravodajství: FOTO ve Fotobance; AUDIO   --------------------    Praha 31. ledna (ČTK) - Do prostředí pařížských kabaretů a zámků se dnes pomyslně přenesli návštěvníci módní show Top Secret v pražském hotelu Hilton. Pořadatelé 5. ročníku společenské akce nazvané Impressions of France se inspirovali prostředím francouzských královských dvorů i módních salónů a nabídli průřez tamními módními styly. Diváci sledovali ukázky luxusního spodního prádla, které svými kreacemi doplnil slovenský návrhář Marcel Holubec.   Elegantní i koketní kolekci uvedly modelky stylizované do rolí princezen, dvorních dam i kabaretních tanečnic. Přehlídka okázalého luxusu nabídla show, ve které se prolínala francouzská módní historie od gotiky přes zámky a zahrady Versailles, napoleonské války až po moderní tvorbu návrhářů, jakými jsou Coco Chanel nebo Jean Paul Gaultier.   "Inspiraci jsem čerpal ve francouzské historii i současnosti. Jsou tam strohé, čisté linie gotiky, zdobnost baroka i současné velké módní značky," řekl ČTK mladý slovenský tvůrce. Upozornil, že přehlídka, která zahrnovala více než šest desítek modelů, byla pro něj nová zkušenost. "Poprvé jsem pracoval se spodním prádlem. Je potřeba se spíše přizpůsobit, než realizovat vlastní představy," uvedl návrhář, který je držitelem titulu Top Styl Designer z brněnského veletrhu módy Styl/Kabo.   Motivem přehlídky měla být podle pořadatelů láska "provokující i ušlechtilá, ve všech ctnostech i neřestech". V historické části byly pro autora inspirací postavy jako Napoleon, Johanka z Arku, Marie Antoinetta, Ludvík XIV. či Angelika. "Použil jsem těžké i lehké hedvábí, to, co evokovalo příslušnou dobu. Vybral jsem také některé prvky jako například krinolínu. Zatímco gotika nabízí strohé, čisté linie, Versailles je jakýsi 'kýč'," vysvětlil Holubec.   Předvádění modelů autor svěřil českým i slovenským modelkám, mezi nimiž byly i vítězky soutěží krásy. Na molu se objevily zdobené křídly, obřími konstrukcemi ve tvaru srdce, květin nebo makety lodě na hlavě. Akci moderoval Leoš Mareš.   "Je to akce, kterou si užívám. Je pompézní a nabízí hodně invence a nápadu," řekla ČTK návrhářka Beata Rajská, která sledovala přehlídku v hledišti. "Nesleduji ovšem tuto událost jako kritik, ale jsem naopak 'roztleskávačka'," dodala.     Představení v režii Lenky Vinické doplňovaly světelné efekty, projekce a různé scénické prvky. Pódium se proměňovalo spolu s předváděnými modely v zahradu, kabaret nebo rušnou ulici. "Našim velkým vzorem je světová přehlídka prádla Victoria's Secret. Nejde však o prezentaci nových trendů v prádle. Je to show, společenská akce, kterou nabízíme jako ukázku zábavného programu pro klienty," řekla ČTK Květa Havelková z pořadatelské firmy JVS Group.   Přehlídku sledovalo v kongresovém sále hotelu Hilton zhruba 1800 hostů. Mezi nimi byli mimo jiné přední čeští manažeři Martin Roman, Zdeněk Bakala, Marek Dospiva či Martin Dvořák. Cena vstupenek byla 1000 korun.   Alexandra Malachovská hš  