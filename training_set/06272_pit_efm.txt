 Toshiba letos plánuje expanzi na trhu televizorů 3D bez brýlí  Las Vegas 5. ledna (ČTK) - Japonská společnost Toshiba plánuje v letošním roce výraznou expanzi svých 3D televizorů, jejichž sledování nevyžaduje speciální brýle. Firma na největším světovém veletrhu spotřební elektroniky CES oznámila, že letos zahájí prodej velkých verzí těchto televizorů a vstoupí s nimi i na jiné trhy než domácí Japonsko.   Toshiba v říjnu předvedla první televizor na světě s vysokým rozlišením trojrozměrného obrazu, k němuž nejsou nutné brýle. Zatím tyto přístroje začala prodávat v Japonsku ve verzích s úhlopříčkami 30,5 centimetru a 51 cm. Acuši Murasawa, který v Toshibě řídí divizi vizuálních produktů, novinářům řekl, že dosavadní reakce na nové televizory byla příznivá.   Firma na CES předvede prototypy bezbrýlových 3D televizorů s úhlopříčkou 142 cm a 165 cm. Poté zřejmě uvede na trh dva modely, jeden s úhlopříčkou přes 100 cm a druhý přes 130 cm, uvedl mluvčí Toshiby. Prodávat se mají kromě Japonska i v Americe, Evropě a Číně.   Toshiba rovněž prodává 3D televizory vyžadující brýle, které nabízí například i konkurenční společnost Sony. Nutnost používat brýle je považována za hlavní brzdu rychlého rozvoje trhu 3D televizorů. Konkurenti Toshiby však namítají, že její televizory kladou na diváka ještě větší omezení, protože je nutí dívat se jen z určitého úhlu a místa.   hp vju  