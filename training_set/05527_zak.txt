 Muž přes Facebook svedl třináctiletou školačku k sexu  Ostrava 20. ledna (ČTK) - Čtyřiadvacetiletý muž podle ostravské policie prostřednictvím Facebooku svedl třináctiletou školačku. Za sex jí postupně vyplatil 9000 korun. Dívku prozradily drahé dárky, které rodičům nakoupila k Vánocům. Podobných případů výrazně v posledních dvou letech přibylo, sdělili dnes novinářům kriminalisté v Ostravě.   "Rodiče by se měli starat o to, co jejich ratolesti na počítači dělají," varuje šéf ostravských kriminalistů Radovan Vojta.   Čtyřiadvacetiletý muž podle policie s dívkou navázal kontakt loni v listopadu prostřednictvím sociální sítě Facebook. Nejprve se vydával za jejího vrstevníka. Teprve později přiznal, že je výrazně starší. Kromě Facebooku využíval ke kontaktu s obětí i komunikační internetovou službu ICQ. U dívky získal důvěru a postupně se několikrát sešli. "Zval ji do restaurace i k sobě domů. Nakonec ji přesvědčil k sexu," řekl kriminalista Libor Šustek.   Školačka mu byla po vůli a dobrovolně plnila jeho přání. Za to ji postupně vyplatil 9000 korun. Dívku vodil do svého bytu, kde poskytovalo sexuální služby i několik ostravských prostitutek. Tomu byla dívka přítomná a v jednom případě dokonce za peníze sex poskytla klientovi sama. "Jedna z pracovnic odmítla požadované služby. Dívka se nabídla, že to udělá," řekl policista.   Dívku nakonec prozradily drahé dárky, které kupovala na Vánoce rodičům. Toho si všimla sestra. Upozornila matku a ta 23. prosince kontaktovala policii. Kriminalisté mladého muže se základním vzděláním zatkli o čtyři dny později. Obvinili jej z kuplířství, pohlavního zneužívání a ohrožování výchovy dítěte. Ve vězení může strávit až pět let.   David Moravec mol  