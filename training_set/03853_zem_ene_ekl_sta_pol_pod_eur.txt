 SOVAK: Požadavek EU na moderní čistírny vod nesplnilo 10 pct obcí  --------------------    Ke zpravodajství: GRAFIKA   --------------------    Brno 20. května (ČTK) - Deset procent obcí dosud nesplnilo požadavek Evropské unie na moderní čistírny odpadních vod a kanalizace. V Česku je měly mít všechny obce nad 2000 obyvatel do konce roku 2010. Celkem šlo o 630 sídel. ČTK to dnes řekl místopředseda Sdružení oboru vodovodů a kanalizací ČR (SOVAK) Miroslav Nováček.   Ne všechny naplánované projekty jsou podle něj už hotové, ale pracuje se na nich, což prý odpovídá závazku Česka při vstupu do EU v roce 2004. Za zdržení podle něj může složitá administrativa v ČR i Bruselu. Česku za nedodržení závazku hrozila od unie sankce. Nováček nesdělil, zda ČR pokutu dostane.   Čeští vodohospodáři už v minulých letech varovali, že Česko nemá šanci v termínu splnit tuto unijní směrnici. Problémy předpovídali kvůli tomu, že unijní dotace nekryjí plně náklady na zajištění ekologického čištění, a varovali, že zpracování projektů i jeho hodnocení je zbytečně administrativně náročné.   V Česku do současnosti normu splnilo přes 90 procent aglomerací, které to měly nařízené, uvedl Nováček. "To, že (stavba) fyzicky ještě nestojí a nepracuje, neznamená, že nebyl splněn závazek. Závazek byl, že města a obce nad 10.000 obyvatel budou mít kanalizační systém s čištěním odpadních vod, a města a obce nad 2000 obyvatel mají zase další parametry," podotkl Nováček. "Všechny tyto parametry těchto závazků byly víc než z 90 procent splněny, přičemž dobíhají ty projekty při té realizaci," dodal.   Česku teoreticky hrozí za nesplnění normy pokuty; ministerstvo životního prostředí ale v minulosti upozorňovalo, že například Francie normy v minulosti také nesplnila, a pokuty nedostávala.   lab mol    