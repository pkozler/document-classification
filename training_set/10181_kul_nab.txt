 Na Vyšehradě začalo poslední rozloučení s Josefem Sukem  --------------------    Ke zpravodajství: FOTO/aktuality; AUDIO   --------------------    Praha 15. července (ČTK) - V zaplněném chrámu sv. Petra a Pavla na Vyšehradě začalo poslední rozloučení s houslovým virtuosem Josefem Sukem, který zemřel po těžké nemoci 7. července ve věku 81 let. Zádušní mši slouží kardinál Miloslav Vlk, je přítomen i prezident Václav Klaus.   "Kardinála Vlka pojil s Josefem Sukem blízký vztah. Pravidelně se účastnil koncertů pořádaných na štiřínském zámku. Má také velmi rád hudbu Antonína Dvořáka, jehož byl Josef Suk vynikajícím interpretem," sdělil ČTK mluvčí pražského arcibiskupství Aleš Pištora.   Pravnuk Antonína Dvořáka a vnuk skladatele Josefa Suka bude pochován v rodinné hrobce na vyšehradském hřbitově vedle hrobu dalšího českého předního houslisty Josefa Slavíka.   S jedním z nejlepších českých houslistů se již ve čtvrtek rozloučila veřejnost na vzpomínkovém obřadě v Dvořákově síni pražského Rudolfina. O hudební doprovod se postarali varhaník Aleš Bárta a Heroldovo kvarteto. Pěvec Ivan Kusnjer přednesl skladbu Hospodin jest můj pastýř z Dvořákova cyklu Biblické písně.   Josef Suk se narodil 8. srpna 1929 v Praze. Už v dětských letech byl v houslové hře žákem Jaroslava Kociana, v letech 1946-51 studoval houslovou hru na pražské konzervatoři a v letech 1951-53 na AMU. Byl krátce primáriem Pražského kvarteta.   Po absolutoriu působil v letech 1953-55 jako zástupce koncertního mistra činoherního orchestru Národního divadla, poté jako sólový a komorní hráč. V roce 1952 založil Sukovo trio, v letech 1961-90 byl sólistou České filharmonie. Od ledna 1992 do prosince 2000 byl uměleckým vedoucím a dirigentem Sukova komorního orchestru.   Suk spolupracoval s řadou předních hudebních osobností a vystupoval po celém světě. Působil i jako pedagog. Během své dráhy natočil snímky pro domácí i zahraniční gramofonové firmy, které získaly řadu cen. V roce 1999 obdržel platinovou desku Supraphonu za 1,112.000 prodaných nosičů.   Roman Jireš pba  