 Klaus pojede v druhé polovině ledna do Srbska  Praha 4. ledna (ČTK) - Prezident Václav Klaus navštíví 20. ledna Srbsko. Během pracovní návštěvy se mimo jiné setká se svým srbským protějškem Borisem Tadičem a vystoupí s projevem o transformaci v Česku a v Srbsku. Informuje o tom Hrad na  svých stránkách .   Klaus rovněž uvede svoji knihu Evropa pohledem politika, pohledem ekonoma, kterou nyní vydal srbský nakladatel. V Česku ji Klaus představil před téměř deseti lety.   Srbsko usiluje o vstup do EU, česká diplomacie je velkým zastáncem evropské integrace Srbska. Zatím Bělehrad uzavřel se sedmadvacítkou asociační dohodu, která má zemi unii přiblížit.   Klaus je znám svým velmi přívětivým postojem k Srbsku. V roce 2008 kritizoval rozhodnutí české vlády uznat nezávislost bývalé srbské provincie Kosova. Na výraz svého nesouhlasu tehdy hlava státu na Hrad demonstrativně pozvala srbského velvyslance Vladimira Vereše, aby vládě jeho země vyjádřil svoji podporu.   Zdůvodnil to tím, že chtěl vyslat alespoň "malý signál lidem u nás i v Srbsku, že se na vztazích Čechů k Srbům nic nemění". V médiích později Klaus uvedl, že se musel stydět a že ho zneklidnilo velvyslancovo prohlášení, že Srby zasáhl krok české vlády více než u jiných států vzhledem k tradičně dobrým vztahům obou zemí.   Uznání nezávislosti Kosova ze strany české vlády vyvolalo diplomatickou roztržku, podobně tomu ale bylo i u jiných zemí, které postupovaly jako Praha. Bělehrad tehdy kvůli tomu povolával své velvyslance ke konzultacím. Po krátké době se pak velvyslanec do Prahy vrátil a vztahy se dostaly znovu na normální úroveň.   Klaus také v minulosti zpochybňoval nutnost leteckých útoků NATO kvůli zásahům jugoslávské armády v Kosovu v roce 1999. NATO území tehdejší Jugoslávie bombardovalo kvůli agresi režimu jugoslávského prezidenta Slobodana Miloševiče proti kosovoalbánským civilistům a neochotě Bělehradu podepsat mírovou dohodu o Kosovu.   V Srbsku byl Klaus naposledy v roce 2009 na setkání prezidentů středoevropských zemí.   lp rot  