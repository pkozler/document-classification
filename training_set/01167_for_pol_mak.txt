 Hlavní body Obamovy zprávy o stavu unie  --------------------    Ke zpravodajství: FOTO/aktuality   --------------------    Washington 26. ledna (ČTK) - Hlavní body zprávy o stavu unie, kterou americký prezident Barack Obama přednesl v noci na dnešek v Kongresu.       INOVACE   - Obama chce, aby výrazně vzrostly investice do výzkumu a vývoje   - američtí vědci a inženýři by podle něj měli vyvinout nové technologie pro čistou energii, dotace na tyto účely by mělo umožnit ukončení vládních subvencí pro fosilní paliva   - Spojené státy by měly do roku 2035 z čistých zdrojů - větru, slunce, jádra, "čistého" uhlí a plynu - získávat 80 procent elektřiny   - do roku 2015 by v USA jako první zemi na světě mělo jezdit více než milion vozů poháněných "pokročilými technologiemi", například elektřinou     VZDĚLÁNÍ   - Kongres by podle Obamy měl přijmout nové zákony, které školám poskytnou větší flexibilitu pro zlepšování výuky   - Obama chce do konce desetiletí připravit 100.000 učitelů vědy, technologií, inženýrství a matematiky navíc   - Kongres by podle něj měl schválit zákony, jež natrvalo zavedou daňovou úlevu na univerzitní vzdělání v hodnotě 10.000 dolarů během čtyř let     INFRASTRUKTURA   - vybudování nových vysokorychlostních železnic, které by měly do 25 let být přístupné 80 procentům Američanů   - vybudování nového vysokorychlostního bezdrátového internetového připojení, které by do pěti let mělo být přístupné 98 procentům Američanů   - opravy mostů a silnic     REFORMA VLÁDY   - odstranění zbytečných předpisů a nařízení, které zatěžují firmy   - zeštíhlení federální vlády pomocí reorganizace, spojování a konsolidace přebujelých úřadů   - zastavení růstu nákladů na zdravotní péči   - změna daňového systému pro firmy: na jedné straně odstranění skulin k zákonech, které umožňují obcházet placení daní, na druhé straně snížení daní pro firmy   - zdvojnásobení exportu do roku 2014     ROZPOČTOVÁ ODPOVĚDNOST   - pětileté zmrazení vládních výdajů s výjimkou výdajů na bezpečnost, sociální zabezpečení a zdravotnictví, během deseti let by to mělo snížit deficit o 400 miliard dolarů   - Obama řekl, že bude bránit americké obdobě porcování medvěda, hodlá proto vetovat zákony s dotacemi, které se poslanci budou snažit z federálního rozpočtu přihrát na projekty v jejich volebních okrscích   - ukončení daňových úlev pro nejbohatší Američany v roce 2012     ZAHRANIČNÍ POLITIKA   - další snaha o nešíření jaderných zbraní   - Obama uvítal přijetí nové smlouvy START s Ruskem omezující strategické jaderné zbraně, ale i celkové zlepšení vztahů s Moskvou   - USA trvají na tom, aby se Severní Korea vzdala jaderných zbraní   - USA podporují demokratizační snahy Tunisanů   - válka v Iráku končí   - situace v Afghánistánu se zlepšuje   - snaha o upevnění vztahů s latinskou Amerikou, Obama navštíví Brazílii, Chile a Salvador       ČTK  