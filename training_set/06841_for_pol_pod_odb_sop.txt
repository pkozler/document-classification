 Odbory se budou radit o svém dalším postupu proti reformám  --------------------    Ke zpravodajství: AUDIO   --------------------    Praha 25. května (ČTK) - Odboráři se budou ve středu na svém sněmu radit o dalším postupu v otázce vládních reforem. Mimo jiné projednají seznam priorit, který hodlají předložit vládě. "Podle toho, jak se vláda zachová, se budeme chovat i my," řekl ČTK předseda Českomoravské konfederace odborových svazů (ČMKOS) Jaroslav Zavadil.   Situace mezi vládou a odbory je přitom dlouhodobě napjatá. Odboráři kritizují téměř veškeré reformy z dílny Nečasova kabinetu. V sobotu kvůli nim v Praze uspořádaly velkou demonstraci, které se zúčastnilo přes 40.000 lidí. Otevřeně pak poslední dobou mluví i o tom, že by mohly vyhlásit stávky a blokády.   To se však zřejmě ještě dnes nestane, a to i přesto, že ČMKOS svolal na odpoledne tiskovou konferenci s tématem dalších připravovaných nátlakových akcí. Minulý týden se totiž odboráři na jednání tripartity s vládou a zástupci zaměstnavatelů dohodli na tom, že budou pokračovat v jednáních. I radikální odborové svazy tak mluví o tom, že je třeba dát vládě čtrnáct dnů, aby měla čas změnit rétoriku a brát na připomínky odborů ohled.   pcl mkv  