 Lístky na Slayer a Megadeth v Praze se začnou prodávat v sobotu  --------------------    Ke zpravodajství: FOTO ve Fotobance  ID foto: F201006200193201, F200911130046901, P200811170862001, FO00375490, P201007030101401   --------------------    Praha 14. ledna (ČTK) - Vstupenky na společné vystoupení trashmetalových legend Slayer a Megadeth, které se uskuteční 10. dubna v pražské O2 Areně, budou v prodeji od 15. ledna. Vstupenky v cenách od 690 do 1290 korun budou v prodeji ve sběrnách společnosti Sazka. Rezervace je možná na webu  www.sazkaticket.cz . ČTK o tom dnes informoval Petr Novák z pořádající agentury Live Nation.   Koncert je součástí evropského turné obou kapel European Carnage Tour 2011. Obě kapely se v České republice představily loni v červnu v Milovicích na Nymbursku na festivalu Sonisphere, na kterém se sešla celá "velká metalová čtyřka", kterou vedle Megadeth a Slayer tvoří skupiny Anthrax a Metallica.   Slayer působí na hudební scéně od počátku 80. let. Skupinu založil Kerry King, který posléze našel pro post baskytaristy Toma Arayu, s nímž tvoří jednu z nejproduktivnějších autorských dvojic na metalové scéně. Mezi jejich největší úspěchy patří album Reign in Blood z roku 1986. Jeho úvodní píseň Angel of Death ale rozpoutala spor o to, jestli nepropagují nacismus, protože jejím tématem je nacistický lékař z koncentračního tábora Osvětim Josef Mengele. Kalifornská kapela má na kontě 11 alb, poslední přírůstek do její diskografie s názvem World Painted Blood přibyl v roce 2009.   Kapela Megadeth vznikla v roce 1983 v Los Angeles. Formace se proslavila především díky technicky vyspělému a platinou oceněnému albu Rust In Peace z roku 1990, které je často nazýváno jako nejlepší speed/thrash metalové album všech dob. Do dnešního dne vydali Megadeth 12 desek, kytarista David Mustaine je jediným členem kapely, jenž vydržel ve skupině od jejího vzniku až dodnes.   Roman Jireš mal  