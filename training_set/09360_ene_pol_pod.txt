 Teplo v Mladé Boleslavi zdražilo o bezmála tři procenta  Mladá Boleslav 6. ledna (ČTK) - Letos zaplatí lidé v Mladé Boleslavi na zálohách za teplo a ohřev teplé vody v průměru o 56,56 korun měsíčně více než v roce 2010. Cena tepla se meziročně zvýšila o 2,7 procenta ze 455,15 Kč na 467,50 Kč za gigajoule. V tiskové zprávě to oznámil mladoboleslavský výrobce tepla ŠKO-ENERGO s distribuční společností CENTROTHERM.   Důvodem zdražení výrobní ceny je nárůst cen energií a surovin. "Náklady vstupních energií a surovin se zvýšily natolik, že nemůžeme výrobní cenu tepla držet dále na stejné úrovni. Díky výhodným smlouvám rostou náklady na uhlí pro ŠKO-ENERGO pouze o tři procenta, i když obecně na trhu došlo vzhledem k nedostatku uhlí k nárůstu ceny až o 25 procent," řekl obchodně-ekonomický jednatel společnosti ŠKO-ENERGO Miroslav Žďánský.   Společnost CENTROTHERM vychází při kalkulaci ceny z dodávek od ŠKO-ENERGO a navyšuje ji o náklady na distribuci. Provoz a údržba výměníků vzrostou meziročně o 3,9 procent.   Společnost ŠKO-ENERGO zvýšila cenu tepla, za kterou ho dodává distribuční společnosti, poprvé po devíti letech. V minulosti optimalizovala náklady na palivo, devět let tak cenu udržela. Teplárna postupně nahrazovala drahé ostravské uhlí levnějším z dolu Bílina. "Přechod z černého uhlí na hnědé uhlí nebyl jednoduchý a trval několik let. Inženýři naší společnosti naučili teplárnu spalovat zcela jiné palivo, než na jaké byla projektovaná. Tento zdroj úspor je už vyčerpán," uved technický jednatel společnosti ŠKO-ENERGO Vladimír Handlík.   Letos v Mladé Boleslavi zdražila také voda a stočné, ceny se zvýšily v průměru o 6,9 procenta. Nová cena pitné vody je od 1. ledna 37,60 Kč za metr krychlový místo loňských 34,18 Kč za metr krychlový. Stočné se z 31,77 Kč zvýšilo na 34,95 Kč za metr krychlový.   zik sap  