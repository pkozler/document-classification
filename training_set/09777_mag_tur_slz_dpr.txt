 Historické vozy zamíří do jižních Čech  --------------------    Ke zpravodajství: FOTO ve Fotobance  ID foto:  P201007020229701 ,  P201007020241001 ,  P201007020244901    --------------------    České Budějovice 16. června (ČTK) - Kolona historických vozidel v čele s Tatrou legendárního jezdce rallye Paříž - Dakar Karla Lopraise bude na konci července křižovat jižní Čechy. Stane se tak při příležitosti akce Trofeo Niké Bohemia 2011. Ta má podporovat turistický ruch v regionu, řekla ČTK manažerka projektu Taťána Farrag.   Více než desítka aut projede od 29. do 31. července 444 kilometrů dlouhou trasu. Na ní se zastaví na nejvýznamnějších místech Jihočeského kraje. "Ve městech, v nichž historické automobily budou mít zastávku, plánujeme i doprovodný program," řekla Farrag. U zámků nebo hradů, kolem nichž trasa vede, kolona zastaví a lidé si budou moci historické vozy prohlédnout.   Trofeo Niké Bohemia 2011 odstartuje 29. července v 9:00 z náměstí Přemysla Otakara II. v Českých Budějovicích. Během své třídenní pouti pak projede například Hlubokou nad Vltavou, Bechyní, Zvíkovským podhradím, Pískem, Prachaticemi, Volary, Lipnem nad Vltavou, Českým Krumlovem, Třeboní, Jindřichovým Hradcem a cílovým místem bude Tábor.   Nejstarším autem v koloně by měl být Hudson 27 A z roku 1912, který by měl řídit Francouz Barbier. "Ten je spolu se svým krajanem Lessuerem pravidelným účastníkem této akce a pokaždé přijedou ve velmi starých vzácných vozech," řekla Farrag. Jedině Lopraisova Tatra bude nákladním autem. Ostatní účastníci kolony pojedou v osobních vozech minimálně 50 let starých.   Trofeo Niké Bohemia se letos jede pošesté. Pokaždé kolona navštívila jiný kraj. Akce je zaměřená především na podporu cestovního ruchu v České republice. V minulých letech propagovala například Moravskoslezský, Zlínský, Jihomoravský a Olomoucký, Karlovarský a Liberecký kraj.   rek mol kš  