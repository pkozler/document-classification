 Ve Zlíně se představily vozy značky Porsche - symbol luxusu  --------------------    Ke zpravodajství: FOTO/aktuality   --------------------    Zlín 7. května (ČTK) - Více než čtyři desítky vozů značky Porsche, které jsou symbolem rychlosti, luxusu a elegance, se dnes sjelo na sraz do Zlína. Kolemjdoucí mohli obdivovat nablýskaná auta stará několik desetiletí i nejnovější typy. Podle jejich majitelů jsou tyto vozy nejen rychlé, ale hlavně spolehlivé, krásné a pohodlné. Mnozí z nich si své "miláčky" hýčkají a na silnice s nimi vyrážejí jen svátečně.   Sraz aut značky Porsche se ve Zlíně koná již čtvrtým rokem. "Letos přijela auta vyrobená od 60. let minulého století až po nejnovější modely. Akci jsme začali dělat jako srazy nadšenců pro tuto značku, víceméně z legrace. Setkali jsme se ale s obrovským zájmem veřejnosti," uvedla spolupořadatelka Martina Hniličková, která s manželem vlastní šest vozů této značky, většinou veteránů.   Se svým 50 let starým Porsche 356 B přijel do Zlína ze středních Čech i sedmdesátiletý Zdenek Baše. Béžový automobil vlastní už zhruba 27 let. "Na běžný provoz mám jiné auto, s vozem Porsche vyrážím na silnice jen svátečně. I když už má 50 let, má stále vynikající jízdní vlastnosti a může konkurovat jiným moderním vozům. Sedí dobře na silnici a člověk se v něm cítí pohodlně," uvedl Baše. Přestože auto může dosáhnout rychlosti až 175 kilometrů v hodině, na českých silnicích s ním tak rychle nejezdí. "V USA, kde jsem žil 43 let, jsem nejvyšší rychlost zkusil, ale tady nejsou silnice tak kvalitní," uvedl muž, který se stal nejstarším účastníkem srazu a navíc s nejstarším autem.   Podle něj je porsche také velmi laciným autem na provoz. "Dělám běžnou údržbu, všechny věci jsou na tato auta dostupné a práce si dělám sám. Takže je to levný koníček," doplnil muž, který nákup dalšího typu stejné značky nezvažuje. "Nesbírám věci, které nepotřebuji," doplnil.   Sportovní porsche mohli zájemci obdivovat na zlínském náměstí Míru, odkud se pak účastníci srazu se svými vozy přesunuli do Vizovic. Loni se zlínského srazu zúčastnilo 35 vozů, předloni jich bylo 50. Účast je dle pořadatelů vždy závislá na počasí.   Martina Šaradínová kš  