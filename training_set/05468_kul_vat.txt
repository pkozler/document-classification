 Dvorské muzeum představí archeologické nálezy z centra města  Dvůr Králové nad Labem (Trutnovsko) 22. května (ČTK) - Muzeum ve Dvoře Králové nad Labem na Trutnovsku otevře 3. června výstavu archeologických nálezů z centra města. Expozice nazvaná Poodhalená tajemství města bude otevřená do 28. srpna a koná se u příležitosti 120. výročí založení dvorského muzea, řekla ČTK ředitelka muzea Alexandra Jiřičková.   Výstava bude k vidění ve výstavním sále staré radnice v centru města a představí nálezy z archeologického průzkumu, který je součástí oprav náměstí ve Dvoře Králové. "Veřejnosti budou představeny fundovaně zpracované archeologické nálezy doplněné fotografickým a mapovým materiálem. Velký zájem určitě vzbudí replika srubové nádrže na vodu či rekonstrukce archeologického naleziště," uvedla Jiřičková.   Dvorské muzeum čeká rozsáhlá rekonstrukce za zhruba 12 milionů korun, první etapa by měla začít letos během prázdnin. Opravy umožní vybudovat další expozici, která bude zaměřená na historii výroby vánočních ozdob v královédvorském regionu. Rekonstrukce, v jejímž průběhu bude muzeum uzavřené, by měla skončit do poloviny roku 2013.   O založení muzea ve Dvoře Králové nad Labem rozhodli městští radní v roce 1891, v roce 1923 bylo otevřeno v prostorách staré radnice, později sídlilo v takzvané Neumannově vile, kterou však získala zoologická zahrada a muzejní sbírky skončily v bednách. V roce 1975 byla otevřena budova muzea v Kohoutově dvoře, další prostory muzeum získalo v roce 1998. Muzeum ve své stálé expozici přibližuje historii města od jeho počátků do druhé světové války.   sja hj  