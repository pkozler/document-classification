 Asi tisíc lidí protestovalo proti vládnoucí straně v Tunisku  --------------------    Ke zpravodajství: FOTO/aktuality   Aktualizovali jsme o další protesty v Tunisu, o spekulace ohledně složení přechodné vlády a o bezpečnostní situaci v zemi, o informace o možném prezidentském kandidátovi a o nabídku pomoci při přípravě voleb ze strany Evropské unie a USA.   --------------------    Tunis 17. ledna (ČTK) - Vodními děly a slzným plynem dnes tuniské bezpečnostní síly rozháněly v hlavním městě Tunisu novou demonstraci proti vládnoucí straně prezidenta Zína Abidína bina Alího. Ten po několikatýdenních nepokojích v pátek ze země utekl. Tuniský premiér má dnes oznámit složení přechodné vlády. Podle agentury Reuters se předpokládá, že jí budou dominovat zástupci strany uprchlého prezidenta - Demokratického ústavního sdružení (RCD).   Premiér Muhammad Ghannúší slíbil, že nová vláda bude sestavena co nejrychleji, a v nedělním proslovu vyzval obyvatele ke klidu. Podle zdrojů Reuters v nové vládě zasednou tři opoziční vůdci, dosavadní ministři vnitra nebo zahraničí si však prý své posty udrží. Prozatímní kabinet by měl zemi dovést k předčasným parlamentním a prezidentským volbám, které by se podle ústavy měly uskutečnit do dvou měsíců. Dnešní protesty podle Reuters naznačují, že ani nové vedení nemusí být populární.   Asi tisícovka lidí dnes v centru Tunisu za výkřiků "Pryč s RCD!" a "Pryč se stranou diktatury!" požadovala, aby se RDC vzdala moci. Bezpečnostní síly proti nim použily vodní děla a posléze slzný plyn.   Prezident Bin Alí ze země utekl po 23 letech autoritářské vlády uprostřed stále masovějších protestů proti vysoké nezaměstnanosti, rostoucím cenám i cenzuře tisku. Po jeho útěku se v ulicích Tunisu střetla tuniská armáda s členy bezpečnostního aparátu svrženého prezidenta. Sporadická střelby byla v Tunisu slyšet i v noci na dnešek. Po zprávách, že ostřelovači střílejí na lidi v ulicích, Tunisané začali prohledávat střechy domů.   Podle domněnek francouzských zpravodajských služeb, o kterých informoval web francouzského deníku Le Monde, rodina svrženého prezidenta ze země utekla zřejmě s 1,5 tunou zlatých prutů. Pro ně se prý do centrální banky v Tunisu dostavila osobně bin Alího druhá manželka Lajla. Guvernér banky prý ale její žádost odmítl, a tak manželka zavolala prezidentovi. Ani ten prý nejdříve nechtěl dát příkaz k vydání prutů, nakonec však prý svolil. Žena poté podle francouzských informací nasedla na let do Dubaje, odkud pak zamířila do Džiddy v Saúdské Arábii.   "Zdá se, že manželka Bin Alího utekla zřejmě se zlatem," řekl podle webu vysoký francouzský představitel, podle nějž se hodnota 1,5 tuny zlata nyní pohybuje kolem 45 milionů eur (téměř 1,1 miliardy korun).   Prezident podle zpravodajců nejdříve nevěřil, že se jeho pád odehraje tak rychle. Nahrál prý i další projev k národu, který však už nestihl pronést. Podle webu nemusel zemi opustit dobrovolně, ale mohl být sesazen.   Pokud jde o předpokládané prezidentské volby, předák Bin Alího režimem zakázané sekulární levicové strany Kongres pro republiku Munsif Marzúkí v dnešním vysílání francouzské rozhlasové stanice France-Info sdělil, že v nich hodlá kandidovat. Otázka ale prý je, zda budou spravedlivé a svobodné.   Při přípravě voleb je podle mluvčí ministryně zahraničí EU citované agenturou AFP Evropská unie připravena nabídnou okamžitou pomoc. Podle poradce amerického prezidenta Baracka Obamy v otázkách terorismu Johna Brennana jsou Tunisu v této záležitosti připraveny pomoci také Spojené státy.   kne hej  