 Nová česká restaurace v New Yorku nechce čepovat „čochtany“  --------------------    Ke zpravodajství: AUDIO; FOTO ve Fotobance; ilustrační FOTO ve Fotobance  ID foto:  FO00187127 ,  IF00009159 ,  IF01001437    --------------------    New York 15. května (zpravodaj ČTK) - Na Manhattanu v New Yorku se již za několik dní otevře nová česká restaurace. Jmenuje se Hospoda a chce obyvatelům města nabídnout současnou evropskou kuchyni s dotekem české gastronomie. Newyorčané tu také naleznou pivo čepované úplně jinak, než jsou zvyklí. Jak ČTK řekl výčepní František Šťástka, v hospodě jim rozhodně nechce nabízet „čochtany“.   Právě tak se mezi výčepními přezdívá způsobu čepování, který v New Yorku, ale i jinde ve Spojených státech převládá. Je pro něj typický vysoký obsah kysličníku uhličitého a vysoce hořká chuť piva. „Je takové silné a hutné. My všechno tohle zjemňujeme čepováním a speciálními kohouty umožňujícími měnit obsah CO2 a ve svém důsledku hořkost a takzvanou pitelnost. Pivo je pak jemně krásně hořké a je chutnější,“ říká Šťástka, který se v Hospodě o správnou chuť piva bude starat společně s mistrem světa v čepování Lukášem Svobodou.   Ze Šťástkových slov přitom vyplývá, že čepování je svého druhu věda. „Kolikrát, když takhle lidi nevěří, tak jim načepuji dva ty nejodlišnější druhy, tedy čochtana a mlíko, kde je ten rozdíl největší. Když se napijí, jsou z toho šokovaní a myslí si, že jde o jiná piva. Já jim ale říkám, že to je jedno pivo, jeden sud, jedna pípa, akorát různý styl čepování,“ podotýká výčepní.   Manažer restaurace Filip Trčka dodává, že restaurace také věnuje velkou pozornost čistotě skla či teplotě skladování piva. Zlatavý mok se také z plzeňského pivovaru do Spojených států bude vozit tou nejkratší cestou v chlazených kontejnerech, aby neutrpěla jeho kvalita.   Za Hospodou, jež se nachází v České národní budově na 73. ulici ve čtvrti Upper East Side, stojí přední česká restauratérská skupina Ambiente. V Česku provozuje například restauraci La Degustation Bohéme Bourgeoise, v uplynulých dvou letech vyhlášenou nejlepší restaurací v zemi. Nyní se skupina pokouší vstoupit na jeden z vůbec nejnáročnějších trhů ve svém oboru. New York překypuje kvalitními restauracemi, a Newyorčané tak jsou velmi nároční strávníci.   V Hospodě je čeká menu, které připravuje Oldřich Sahajdák ve spolupráci se svým prvním šéfkuchařem La Degustation Markem Šádou. Přímo v New Yorku pak mají kuchyni na starost Marek Šáda a Marek Pilát. Chtějí přitom spojovat kvalitní místní suroviny se středoevropskými chutěmi. Menu se bude obměňovat podle ročních období.   Intenzivní přípravy restaurace podle Trčky začaly loni na podzim, sám koncept ale vznikal již delší dobu. Největší neznámou přitom představovalo zcela jiné prostředí ve Spojených státech. "Pro nás to je těžší tady, protože to je nový trh, kde je mnoho inspekcí, jimiž se musí projít. Jedna navazuje na druhou. Svou roli hraje i částečná neznalost prostředí, ale i mentality, částečně i jazyková bariéra," uvedl Trčka.   Na místní předpisy například Hospoda naráží ve snaze čepovat pivo, jak nejlépe to dovede. Podle Šťástky to totiž vyžaduje speciální ruční mytí sklenic, které se americkým kontrolám moc nelíbí. Požadují totiž používání myček a elektrických kartáčů. "Nám to přijde hodně nepraktické, ruční mytí jim ale nestačí. Já ho ručně umyji kvalitněji," podotýká český výčepní.   Stejně jako v Česku je podle Trčky i ve Spojených státech problém sehnat kvalitní personál. Reakcí na inzeráty sice bylo pochopitelně více, v užším výběru ale také nebylo snadné získat požadovanou kvalitu, podotkl manažer. Nyní ale již restaurace funguje několik týdnů ve zkušebním provozu a ohlasy hostů jsou prý převážně pozitivní. Křest ohněm ji pak čeká zhruba za týden, kdy by se měla otevřít. Přesné datum zatím vedení restaurace stále tají.   O design restaurace pro 78 hostů se postaral atelier PH5 Václava Červenky. Vévodí mu prosklený výčepní pult, který návštěvníkovi Hospody odhaluje sudy, z nichž se čepuje pivo. Stěny restaurace, jejímž otevřením de facto končí nákladná několikaletá rekonstrukce České národní budovy, pak zdobí kresba Jakuba Matušky známého také pod jeho graffiti přezdívkou Masker.   Hospoda bude ojedinělým ostrovem vyšší české gastronomie na Manhattanu. Kromě ní se mohou zájemci o českou kuchyni vydat ještě do nedaleké čtvrti Astoria v Queensu například do restaurací Koliba či Zlatá Praha, které se zaměřují na tradiční českou a slovenskou kuchyni.   Zdeněk Fučík jup  