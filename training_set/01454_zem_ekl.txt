 Nejlepším ekozemědělcem je letos včelařka Adamcová z Náchodska  Rokytník (Náchodsko) 20. května (ČTK) - V soutěži o nejlepšího ekologického zemědělce roku letos zvítězila včelařka Simona Adamcová z Rokytníku na Náchodsku. ČTK o tom dnes informovali organizátoři soutěže. Putovní trofej pro vítěze, takzvaný Bartákův hrnec naplněný mincemi v hodnotě 20.000 korun, bude vítězce předán poslední květnovou sobotu přímo na jejím hospodářství.   Pětatřicetiletá Adamcová, která je původním povoláním hudebnice a učitelka na umělecké škole, chová 300 kmenových včelstev. Rozmístěna je má převážně na lesních stanovištích v nadmořské výšce 600 metrů výhradně na území Chráněné krajinné oblasti Broumovsko. Její biomed z Rokytníku byl již dvakrát oceněn značkou Regionální potravina Královéhradeckého kraje a ekovčelařka také dvakrát obdržela titul Potravinář a potravina Královéhradeckého kraje.   Smyslem ocenění Bartákův hrnec je propagace ekozemědělství a biopotravin u veřejnosti. Letos se uděluje podevatenácté. Nazvané je podle iniciátora této tradice a nestora českého ekologického zemědělství Richarda Bartáka.   Hodnoceny jsou nabídka a úroveň služeb, kvalita bioproduktů, ekologické vztahy hospodářství, přínos pro rozvoj oboru a využití energetických zdrojů na hospodářství. V loňském roce soutěž vyhrála společnost AgroFyto z Horní Lidče na Valašsku, která se věnuje především chovu mléčného a masného skotu.   Zdeněk Rychtera dvd  