 Brňané mohou příští víkend ochutnat 36 druhů regionálních piv  --------------------    Ke zpravodajství: AUDIO; ilustrační FOTO ve Fotobance  ID foto:  F200809240024701 ,  F200809240024601    --------------------    Brno 10. května (ČTK) - Brňané a návštěvníci jihomoravské metropole budou mít koncem příštího týdne možnost během takzvaných Pivovarských dnů ochutnat 36 druhů piv vyráběných v sedmi regionálních pivovarech v Čechách a na Moravě. Novinářům to dnes sdělila Jana Fantová z brněnského kulturního centra, které slavnosti zaměřené na podporu malých pivovarů spolupořádá s českou pivovarnickou skupinou K Brewery Trade.   Pivovarské dny se budou konat již podvanácté, a to příští pátek a sobotu na nádvoří Staré radnice a v Radnické ulici v Brně.   Podle marketingového ředitele K Brewery Trade Libora Navrátila se od loňska zvýšil počet nabízených druhů piv na slavnostech z 24 na 36. Mezi nimi budou piva jako Páter nefiltrovaný z Pivovaru Černá hora, piva Princ Max X. či Vévoda a Démon z Pivovaru Vysoký Chlumec nebo Protivínský granát z Pivovaru Protivín. Navrátil uvedl, že i Češi se v poslední době stále víc pouštějí do ochutnávání nových druhů piv z malých a méně známých pivovarů, což dříve nebývalo zvykem.   "Letos dovezeme na akci na 140 hektolitrů piva. Návštěvníci se mohou těšit na celkem dvanáct pivních stánků po dvou výčepech," uvedl Navrátil. Piva podle něj budou stát mezi 23 a 30 korunami a budou se čepovat do plastových kelímků. Kdo ale bude mít zájem, může si zakoupit skleněné půllitry, doplnil.   Návštěvníci slavností budou mít možnost "ve světové premiéře" ochutnat novinku pivovaru Černá Hora - pšeničný, svrchně kvašený ležák s příchutí limetky, které ponese název VelenGarden. Novinku představí i Pivovar Protivín, který nabídne světlý ležák, jedenáctiprocentní pivo Schwarzenberg.   Na akci budou mít lidé možnost pořídit i nealkoholické pivo, další nealkoholické nápoje a rychlé občerstvení. K poslechu budou hrát různé kapely včetně Ukulele orchestra jako Brno, Dizzy nebo Poutníci.   lab kš  