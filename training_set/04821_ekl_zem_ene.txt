 Na jižní Moravě stoupl počet lidí žijících v domech s kanalizací  Brno 24. května (ČTK) - Na jižní Moravě loni žilo v domech s napojením na kanalizaci odpadních vod více než 1,018.000 lidí, což je o 0,8 procenta víc než v předchozím roce. Šlo o 88,3 procenta z celkového počtu obyvatel kraje. Loni v kraji fungovalo 198 čistíren odpadních vod, tedy stejně jako v roce 2009. Vyplývá to z údajů, které zveřejnil Český statistický úřad (ČSÚ).   V kraji se loni vypustilo do kanalizace 53,5 milionu kubíků odpadní vody, což je o 1,3 procenta méně než v roce 2009. Loni se oproti předchozímu roku zvýšil o 18,7 procenta objem celkově vyčištěné vody v kraji, a to na 94,4 milionu kubíků. Do ní se započítává i čištění srážkové vody. Celková kapacita čistíren se meziročně mírně zvýšila.   Místopředseda Sdružení oboru vodovodů a kanalizací ČR (SOVAK) Miroslav Nováček v souvislosti s konáním vodohospodářského veletrhu Watenvi v Brně uvedl, že v Česku je stále asi 10 procent obcí, které nesplnily požadavek Evropské unie na moderní čistírny odpadních vod a kanalizace. V tuzemsku je měly mít všechny obce nad 2000 obyvatel do konce roku 2010. Celkem šlo o 630 sídel.   lab hj  