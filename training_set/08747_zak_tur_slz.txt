 Policie hledá lupiče, který na Nový rok přepadl hotel ve Vsetíně  Vsetín 3. ledna (ČTK) - Policie hledá lupiče, který na Nový rok přepadl hotel ve Vsetíně. Neznámý muž ohrožoval pětašedesátiletou recepční nožem a požadoval vydání peněz. Vylekaná žena mu ukázala příruční pokladnu, ze které si vzal několik tisíc korun. Podle pracovnice hotelu se jedná o mladíka kolem 16 až 18 let. Pátrání po něm zatím nebylo úspěšné, řekla dnes ČTK vsetínská policejní mluvčí Lenka Javorková.   Lupič přišel do hotelu krátce po 02:00 v noci. Recepční otevřela okénko v domnění, že se jedná o zákazníka, který se chce ubytovat. "Než se ho stihla zeptat, co si přeje, mladík se vyhoupl na dřevěný parapet a seskočil do prostor recepce. S kuchyňským nožem v ruce požadoval po recepční vydání peněz," popsala Javorková. Poté, co mu seniorka ukázala pokladnu, zamknul ženu do vedlejší místnosti a z hotelu utekl.   Přepadená se po několika minutách dostala k telefonu a událost oznámila policii. Hlídka ani strážníci městské policie však pachatele nenašli. Podle recepční měl mladý muž na hlavě tmavou čepici - kulicha. Byl asi 170 centimetrů vysoký, štíhlé postavy a měl hladce oholenou tvář. V případě dopadení mu za loupež hrozí až desetileté vězení.   jav sap  