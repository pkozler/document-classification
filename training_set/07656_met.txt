 Nejméně 380 lidí zahynulo při záplavách a sesuvech v Brazílii  --------------------    Ke zpravodajství: FOTO/aktuality   Aktualizovali jsme počty obětí, doplnili zprávu o zachráněném batoleti  a další podrobnosti   --------------------    Rio de Janeiro (Brazílie) 13. ledna (ČTK) - Nejméně 380 mrtvých si už vyžádaly katastrofální záplavy a sesuvy půdy v brazilském státě Rio de Janeiro na jihovýchodě země. Počet mrtvých zřejmě ještě stoupne, jelikož další osoby jsou pohřešovány. Záchranáři dnes ze sutin vyhrabali živé šestiměsíční dítě, které pod bahnem přežilo nezraněno 15 hodin. Podle místního tisku jde o nejhorší přírodní katastrofu v zemi za více než 40 let.   Lijáky, které z úterka na středu během několika hodin vyvolaly obrovské sesuvy půdy a zaplavily stovky domů, se dnes obnovily. Meteorologové předpovídají déšť i pro příští dny; půda je prosáklá a hrozí další sesuvy půdy. Ministerstvo civilní obrany vyzvalo obyvatele, aby ohrožené oblasti opustili.   Záchranářské týmy po noční pauze dnes pokračovaly v práci. Jak se postupně dostávají do dosud nepřístupných míst, roste počet nalezených obětí. Námořnictvo na žádost riodejaneirského guvernéra Sérgia Cabrala vyslalo sedm helikoptér, které pomohly do zaplavených oblastí dopravit záchranáře. Do oblasti odletěla i prezidentka Dilma Rousseffová.   Nejhůře postiženo je město Nova Friburgo (140 kilometrů od Ria), kde zahynulo 155 lidí. Voda tu zaplavila celé čtvrti a bahno vytvořilo v ulicích zátarasy. Záchranáři ale tady dnes slavili úspěch, když v troskách domu nalezli živé šestiměsíční dítě. Chlapec, kterého v náručí držel jeho otec, zůstal po patnácti hodinách pod bahnem jako zázrakem nezraněn.   V Teresópolisu se 140.000 obyvateli zemřelo 161 lidí, tisícovka obyvatel přišla o střechu nad hlavou a dvě tisícovky budou muset být ze svých domovů evakuovány. Prakticky celé město je bez elektřiny, přerušena tu byla i dodávka pitné vody, nefunguje telefonní síť.   "Je to největší katastrofa v dějinách města," prohlásil jeho starosta Jorge Mário Sedlacek v rozhovoru pro televizní stanici Globo. Ve městě vyhlásil výjimečný stav.   "Tolik lidí tu zmizelo. A mnoho z nich nebude pravděpodobně již nikdy nalezeno. Bylo to peklo," posteskla si podle AP jedna z obyvatelek města, která se obává, že při záplavách přišla o 15 příbuzných.   Teresópoliské úřady uvedly, že během 24 hodin v této oblasti spadlo 260 milimetrů dešťové vody, což je více než průměrné množství srážek, které zde mívají v souhrnu za celý leden.   Dramatická je i situace ve městě Petrópolis, odkud je hlášeno už 36 mrtvých. "Žiju tu už 25 let a nikdy jsem neviděl něco podobného. Bydlím na vyvýšeném místě, ale když jsem se podíval dolů, spatřil jsem bahnité moře. Většina lidí se zachránila tím, že vylezla na stromy nebo utekla do vyšších poloh," uvedl podle Reuters jeden z obyvatel Petrópolisu.   Záplavové lijáky už v úterý připravily o život 14 lidí v Sao Paulu.   Zástupce ministerstva životního prostředí, který si oblast katastrofy prohlédl z vrtulníku, listu O Globo řekl, že "se tady mísí přírodní katastrofa s historickou neodpovědností mnoha starostů, z nichž někteří podněcovali výstavbu domů na svazích hor".     V letním období jsou prudké lijáky v jihovýchodní Brazílii každodenní záležitostí. A časté jsou i oběti na životech v důsledku záplav a sesuvů půdy. Loni takto v Brazílii zahynulo 473 lidí, napsal deník Estado de Sao Paulo.   Prezidentka dnes podepsala dekret, kterým uvolňuje pro postižené oblasti v přepočtu 480 milionů dolarů.   ko hit hro hej  