 Čeští středoškoláci uspěli na prestižní soutěži Intel ISEF v USA  Los Angeles (USA) 14. května (ČTK) - Tři čeští gymnazisté se umístili na "medailových" příčkách v prestižní mezinárodní soutěži vědeckých a technických projektů pro středoškoláky Intel ISEF v Los Angeles. Filip Naiser z gymnázia Aloise Jiráska v Litomyšli obsadil s projektem kurzoru ovládaného očima druhé místo v oboru počítačová věda. ČTK to dnes sdělil předseda Asociací pro mládež, vědu a techniku (Amavet) Stanislav Medřický.   Mezi nejúspěšnější účastníky soutěže se zařadili také Marek Kovář a Tomáš Peták z gymnázia Karla Sladkovského v Praze. Získali třetí místo v oboru materiálového inženýrství a bioinženýrství se studií oceli vhodné pro tlakové nádoby reaktoru. Kromě toho tato dvojice obdržela zvláštní cenu od společnosti The Society for Experimental Mechanics.   Všichni ocenění z České republiky postoupili z národního finále 17. ročníku Soutěže vědeckých a technických projektů středoškolské mládeže Expo Science Amavet.   Amavet, který organizuje národní soutěž 18 let, se soutěže zúčastňuje od roku 2005 a potřetí se vyslaní soutěžící umístili na předních příčkách.   Soutěže Intel ISEF v Los Angeles se letos zúčastnilo 1553 středoškoláků z 65 zemí. Mezinárodní soutěž se v USA pořádá od roku 1950.   zdp hej  