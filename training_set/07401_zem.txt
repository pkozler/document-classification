 Zisk zemědělství podle odhadů loni vzrostl na 3 až 5 mld. korun  Praha 21. ledna (ČTK) - České zemědělství skončilo podle aktuálních odhadů Českého statistického úřadu (ČSÚ) a Zemědělského svazu ČR loni ziskem tři až pět miliard korun. V roce 2009 hospodařili zemědělci se ziskem 2,6 miliardy, což byl nejhorší výsledek od vstupu státu do Evropské unie. K meziročnímu zlepšení výsledků by měl přispět růst cen zemědělských komodit, ale také pokles nákladů zemědělců, řekl ČTK ředitel odboru zemědělských statistik ČSÚ Jiří Hrbek.   Na přelomu roku ČSÚ odhadoval zisk zemědělského odvětví v roce 2010 na tři až pět miliard korun. "V současné době získáváme i zpřesněné informace o dotacích roku 2010 a i v této položce je situace lepší. Takže osobně se přikláním určitě k té vyšší hranici uvedeného odhadovaného rozpětí hospodářského výsledku z přelomu roku," uvedl Hrbek.   Zemědělcům podle něj meziročně vzrostly příjmy z prodeje obilovin, řepky i mléka. Například u řepky dělá meziroční nárůst hodnoty produkce jednu miliardu korun. Zemědělským podnikům loni také díky výraznému úbytku pracovní síly v zemědělství klesly mzdové výdaje. Farmáři ušetřili i na hnojivech či pesticidech.   Předseda Zemědělského svazu Miroslav Jirovský předpokládá, že zemědělci loni hospodařili se ziskem ve výši zhruba 3,5 miliardy korun. Ještě na začátku prosince přitom svaz odhadoval zisk na jednu miliardu korun.   "Podařilo se vyplatit výrazně více dotací. My jsem předpokládali, že oproti roku 2009 zůstane nevyplaceno asi pět miliard, vypadá to, že výplaty poklesnou jenom o dvě miliardy," zdůvodnil Jirovský zlepšení odhadu s tím, že na provozních dotacích bylo zemědělcům za loňský rok vyplaceno zhruba 27 miliard korun, o rok dříve 29 miliard Kč.   Také podle Jirovského zemědělci za svou produkci díky rostoucím cenám v závěru roku utržili více než předloni a to navzdory tomu, že úroda obilovin i řepky byla nižší než v roce 2009 a pokračoval také pokles živočišné výroby v Česku.   Jirovský již dříve uvedl, že kvůli krizi odešlo loni ze zemědělství kolem 8000 pracovníků, což představuje snížení zaměstnanosti o sedm procent. Objem mzdových prostředků kvůli tomu klesl o 900 milionů Kč. Lidem, kteří si místa udrželi, se platy meziročně zvýšily přibližně o dvě procenta.   První oficiální výsledky loňského hospodaření českých zemědělců by měl ČSÚ zveřejnit na konci února, svaz o něco dříve, zhruba v polovině příštího měsíce.   České zemědělství vykazuje kladný výsledek hospodaření od vstupu do Evropské unie, v letech před vstupem končilo ve ztrátě. Předloňský zisk byl v tomto období zatím nejnižší. Podle údajů zveřejněných na jaře letošního roku vydělaly zemědělské podniky 3,17 miliardy Kč. Částka byla později zrevidována na 2,6 miliardy Kč.   Od vstupu do unie do roku 2009 vydělali čeští zemědělci dohromady přes 46 miliard Kč. Podle Jirovského jim přesto peníze chybí, protože investovali 75 miliard Kč, aby vyhověli požadavkům přijatých evropských nařízení. Kvůli investicím si zemědělské podniky často braly úvěr. Jejich zadluženost se podle Jirovského pohybuje kolem 29,5 procenta, zatímco průměr v EU se drží u 16 procent.   mjr vju  