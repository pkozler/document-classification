 Soudci budou určovat nájemné od podání návrhu, ne podle svého  Praha 3. května (ČTK) - Sněmovna dnes potvrdila svou verzi novely občanského zákoníku, která řeší stav po skončení deregulace nájemného. Soudci tedy budou určovat nájemné při sporu pronajímatele s nájemníkem od data podání návrhu a nikoli od data stanoveného soudem, jak chtěl Senát. Předloha míří k podpisu prezidentovi.   Návrh novely uvádí, že pokud se nájemník s majitelem na nájmu nedohodne, může pronajímatel písemně navrhnout zvýšení nájemného. Když s tím obyvatel bytu nebude souhlasit, bude se moci majitel obrátit na soud. Soud by měl nájemné určit. Senátoři tvrdili, že pokud by soud musel stanovit nové nájemné od doby podání návrhu, dlužná částka by se vzhledem k délce trvání soudních sporů mohla vyšplhat na desetitisíce korun i na vyšší částky.   Soudy by měly stanovovat nájemné v místě a čase obvyklé. Ministerstvo pro místní rozvoj k tomu připravuje cenové mapy, část je jich už hotová.   S loňským rokem skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Senátoři chtěli do novely vložit také návrh Jiřího Čunka (KDU-ČSL), aby se při výpovědi z bytu a jeho vyklizení zkrátila z půl roku na dva měsíce doba, po kterou musí pronajímatel zajistit nájemníkům náhradní přístřeší.   Novela omezuje ve schválené verzi přechod nájmu na dědice po smrti nájemníka na dva roky. Během této doby musí nový nájemce vyřešit svou bytovou situaci novou dohodou s pronajímatelem, nebo změnou bydlení. Sociální klauzule ale vyjímá z dvouletého omezení osoby starší 70 let a nezletilé.   Předloha dále mimo jiné stanoví nájemci povinnost hlásit počet lidí žijících v bytě a více údajů o nich. Pronajímatel bude mít právo požadovat, aby v bytě žil jen počet osob přiměřený jeho velikosti. Novela prakticky ruší služební byty.   mbc mha  