 Liberec využil zaváhání Třince a na první místo ztrácí tři body  Praha 30. ledna (ČTK) - Hokejisté Liberce využili ve 46. kole extraligy zaváhání vedoucího Třince na ledě Českých Budějovic a snížili odstup od prvního místa na tři body. Zatímco Tygři i bez zraněného kapitána a nejproduktivnějšího hráče týmu Petra Nedvěda přehráli Kometu Brno 5:2, Oceláři prohráli na jihu Čech 1:4.   České Budějovice se díky tomu udržely na šestém místě tabulky, které jim zajišťuje přímý postup do čtvrtfinále play off. Sedmá Slavia na Mountfield ztrácí dva body, dnes totiž prohrála na ledě Karlových Varů 2:3 po samostatných nájezdech. Západočeši tak vyhráli i druhé utkání pod vedením nového hlavního trenéra Václava Baďoučka.   Změna na trenérském postu se vyplatila i Litvínovu, který díky třem gólům vstřeleným ve třetí třetině porazil Zlín 3:1 a bodoval i ve čtvrtém duelu pod vedením Vladimíra Kýhose. Obrat se podařil i Plzni, která prohrávala s Pardubicemi 0:2, ale nakonec vyhrála 3:2. Rozhodující gól vstřelil v 57. minutě Radek Duda.   V tabulce mají devátá Plzeň, desátá Kometa a jedenáctý Litvínov shodně 65 bodů. Osmé Karlovy Vary získaly zatím jen o bod více.   Teoreticky je stále ve hře i dvanáctá Sparta, která dnes porazila poslední Mladou Boleslav 4:2. Pražané ale na desítku ztrácejí šest kol před koncem základní části třináct bodů. V posledním dnešním duelu porazily Vítkovice Kladno 2:1 po samostatných nájezdech.   rte gi  