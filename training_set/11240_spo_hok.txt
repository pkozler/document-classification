 Sparťané litovali ztráty bodů s Třincem, vzdát se ale nehodlají  --------------------    Ke zpravodajství: AUDIO   --------------------    Praha 23. ledna (ČTK) - Další bodovou ztrátu dopustili hokejisté pražské Sparty v souboji s vedoucím Třincem. Museli se sklonit před uměním Ocelářů, kteří nadále vedou peloton celé soutěže, a neukrojili nic ze svého desetibodového manka na desátou Plzeň. Sparťané ale mají k dobru v úterní dohrávku s Litvínovem a chtějí se ještě ve zbývajících devíti zápasech základní části o play off poprat.   Pražané mohli litovat především osmnáctivteřinové pasáže na začátku páté minuty, kdy nechali Třinec po svém vedoucím gólu otočit výsledek. Jako kdyby se však Pražané z jedné výchovné facky nepoučili a v polovině utkání dostali druhou - Oceláři jim z jednobrankového náskoku odskočili až na vedení 4:1 dalšími dvěma slepenými góly v rozmezí 64 sekund.   "Věděli jsme, že Třinec je ofenzivně velmi silný. Přestože se nám podařilo dát velmi brzy první gól, což jsme chtěli před zápasem, tak jsme nezachytili jejich nástup a rázem jsme prohrávali 1:2," řekl novinářům slovenský útočník ve službách Sparty Marek Bartánus. "Hodně nás to zmrazilo. Když si řeknete, že chcete dát první gól, dáte ho, ale pak najednou během pár vteřin prohráváte, tak je to těžké," dodal sklesle.   Připustil, že bylo obtížné se s takovými dvěma ránami do sparťanského sebevědomí vyrovnávat. "Těžko hovořit o tom, že jde jen o náhodu. Tyto věci se nám stávají, ale nemůžou se stávat, když víme, o co hrajeme. Dnes se staly a kvůli tomu jsme prohráli. Nebyl to z naší strany moc dobrý zápas," připustil Bartánus.   Paradoxní přitom bylo, že hlavně ve třetí části Sparta bavila své věrné diváky obrovským nasazením a výborným hokejem, jemuž chyběla pouze gólová tečka v podobě vyrovnání na 4:4. Při nulovém bodovém zisku tak Bartánuse nemohla těšit ani osobní statistika tří bodů za dvě branky a nahrávku.   "Je hezké, že jsem dal dva góly, ale já jsem za ně rád, když pomáhají mužstvu k vítězství, což dnes bohužel nepomohly," prohlásil Bartánus. Zároveň však burcoval do dalších bitev. "Nesmíme se vzdávat, jsme profesionálové a musíme se zvládnout vyrovnat s tím, že máme nůž na krku. Nezbývá nám nic jiného, než věřit a hrát až do konce," řekl Bartánus.   "Je to velká škoda, protože jsme dnes potřebovali tři body a nemáme nic. Myslím, že dnes jsme od začátku nebyli tak soustředění jako se Slavií. Během minuty jsme dostali dva góly, což nás stálo zápas," shodl se se svým spoluhráčem z jedné útočné formace kapitán týmu David Výborný při hodnocení zápasu.   Sparťané si vůbec nepřipouštějí, že by pro ně dnešní porážka měla být koncem nadějí na postup do předkola play off. "Myslím, že teď to nikoho takto nenapadá. Zítra si na tréninku zhodnotíme situaci, jaká tady je, a budeme hrát až do konce. Možná nám pomůže ten odložený zápas, který musíme vyhrát. Ale pokud tam neuděláme tři body, tak to bude hodně těžké," vyhlížel Výborný úterní souboj s Litvínovem.   Dobře si přitom uvědomuje, že do současné šlamastyky se sparťané nemuseli vůbec dostat. "Je to chyba jen v nás hráčích. Kdybychom takhle hráli od začátku sezony, nemuseli jsme být, kde jsme. Mohli jsme být někde v klidu v prostředku tabulky," řekl ke zlepšenému hernímu projevu z posledních týdnů Výborný.   vov jip  