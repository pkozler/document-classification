 Lidströmův tým porazil v Utkání hvězd NHL Staalův výběr 11:10  --------------------    Ke zpravodajství: FOTO/aktuality   --------------------    Raleigh (USA) 31. ledna (ČTK) - Tým Nicklase Lidströma zvítězil v Utkání hvězd zámořské hokejové NHL v Raleighu nad výběrem Erika Staala 11:10 a oplatil mu porážku ze sobotních dovednostních soutěží. Třemi asistencemi přispěl k výhře český útočník Martin Havlát z Minnesoty. Na druhé straně se prosadil také forvard Patrik Eliáš z New Jersey, který zaznamenal gól a přihrávku.   Úvod patřil Staalovu výběru, který měl ve vyprodané hale RBC Center větší podporu fanoušků pořádající Caroliny, protože vedle kapitána Erika Staal nabídl ve své sestavě i další dva zástupce Hurricanes v exhibici - gólmana Cama Warda a osmnáctiletého benjamínka Jeffa Skinnera.   Už v 50. vteřině skončilo za zády Marka-Andreho Fleury nahození Alexandra Ovečkina z úhlu. Rychlý nástup korunovali dalšími góly Paul Stastny, český útočník Patrik Eliáš a Claude Giroux. Ward držel proti Lidströmovu výběru dlouho čistý štít, po ráně nejlepšího kanonýra NHL Stevena Stamkose mu pomohla i tyč.   Zastavení kanonády na druhé straně zase předznamenala Skinnerova rána do brankové konstrukce. Až v čase 10:50 načal střelecký účet i Lidströmovy družiny Slovinec Anže Kopitar a ztráta se pak rychle rozplynula. Skórovali postupně Dustin Byfuglien a v 17. minutě během 23 vteřin Loui Eriksson s Mattem Duchenem.   Vstup do druhého dějství opět patřil Staalově partě. Po 68 vteřinách využil Girouxovu nabídku Sharp a ve 27. minutě zamířil k levé tyčce branky Jonase Hillera zadák Kris Letang. Lidströmův tým opět udeřil až po polovině třetiny a tentokrát už zavelel úplně k obratu. Český útočník Martin Havlát založil akci v obranném pásmu a Carey Price přišel o čistý štít, když na něj jeli sami Eriksson s Kopitarem, který zaznamenal svou druhou trefu v zápase.   Mladík Skinner i proti Hillerovi v několika povedených akcích marně útočil na střelecký zápis, po efektivních akcích se neprosadili ani Ovečkin s Greenem a góly padaly dále do Priceovy sítě. Své střelecké schopnosti ukázal Stamkos a celek v tmavě modrých dresech dostal vůbec poprvé do vedení v 36. minutě Daniel Briere.   Nejdelší čekání na branku v zápase pak ukončil po samostatném úniku v čase 43:49 Eric Staal a bylo vyrovnáno. Gólmana Tima Thomase, který se s připevněným mikrofonem pod helmou během hry stačil dělit s televizními diváky o své pocity, prostřelil mezi betony. Únik Ducheneho za opětovným vedením Lidströmova výběru se pokusil Ovečkin zastavit hozením hokejky, útočník Colorada ale nařízené trestné střílení neproměnil.   Letangova trefa po Eliášově přihrávce potom zajistila skóre 8:7 pro Staalův tým, ale v polovině závěrečného dějství během 48 vteřin následoval obrat. Podruhé skóroval Briere a po Havlátově asistenci se prosadil také Jonathan Toews. Chytré bekhendovém zakončení St. Louise v 54. minutě už znamenalo dvoubrankový náskok.   Rick Nash ještě vykřesal naději na další zvrat v utkání, ale při power play po další Havlátově asistenci trefou do prázdné branky rozhodl Eriksson. Vylepšil tak svou bilanci v utkání na dvě branky a stejný počet asistencí. Snížení Erika Staala 34 vteřin před koncem v pokračující hře bez brankáře ještě dalo naději na prodloužení, které se ale už nekonalo.   Ocenění pro nejužitečnějšího hráče utkání získal Sharp, který v týmu poražených zaznamenal gól a dvě asistence a stal se majitelem nového vozu Honda Crosstour EX-L. Druhou hvězdou byl vyhlášen Eric Staal a až třetí z Lidströmova vítězného týmu Eriksson.   jip  