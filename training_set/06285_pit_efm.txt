 Sony zprovozní část PlayStation Network, za únik dat se omluvila  --------------------    Ke zpravodajství: FOTO ve Fotobance  ID foto:  P201104271083801    --------------------    Tokio 1. května (ČTK) - Japonský elektrotechnický koncern Sony v následujících dnech zprovozní část služeb ve své herní síti PlayStation Network, kterou musel odstavit po masivním útoku hackerů. Firma se zároveň omluvila za únik citlivých dat, která mohla být po útoku zneužita. Hackeři se mohli dostat k účtům až 78 milionů uživatelů, což z útoku činí patrně největší případ krádeže dat v kybernetickém prostoru.   "Hluboce se omlouváme za to, že jsme našim uživatelům způsobili těžkosti a komplikace," řekl na tiskové konferenci náměstek ředitele Kazuo Hirai. Ten je druhým nejvýše postaveným manažerem Sony a je považován za nástupce nynějšího generálního ředitele Howarda Stringera.   Firma na dnešek svolala mimořádnou tiskovou konferenci, jejímž tématem byl právě únik citlivých dat. Hackeři se vedle jmen, adres a dat narození uživatelů sítě PlayStation Network mohli dostat rovněž k číslům kreditních karet. Firma ale o útoku hackerů informovala až s týdenním zpožděním, což řadu uživatelů rozčílilo.   Sony se obrátila na americký Federální vyšetřovací úřad (FBI) s žádostí, aby událost vyšetřil. Dopady incidentu na hospodaření podniku ale manažeři ještě nejsou schopni kvantifikovat. Firma zatím posílila bezpečnostní prvky na svých počítačových systémech a zavede vyšší úroveň ochrany dat i složitější šifrovací technologii.   Když Sony problém zveřejnila, část uživatelů zpochybnila úroveň zabezpečení herní sítě a část jich začala zvažovat odchod ke konkurenci. Z těchto důvodů nabídne Sony určité pobídky, aby odliv uživatelů zastavila. Patrně jim zdarma zpřístupní některé herní doplňky.   spr vju  