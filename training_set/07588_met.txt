 Ohře v Lounech dosáhla druhého stupně, hlavně kvůli Nechranicím  Louny 12. ledna (ČTK) - Tání sněhu zvedlo hladinu Ohře na středním toku na druhý povodňový stupeň. Vodočet v Lounech dnes ráno ohlásil jako jediný v Česku druhý stupeň povodňové aktivity, tedy pohotovost. Zatímco na horním toku už voda opadá, v Lounech předpokládá Český hydrometeorologický ústav minimálně pro dnešek další mírný vzestup.   Ohří v Lounech protékalo dnes v 8:00 čtyřnásobné množství vody než normálně. Průtok zatím dosáhl 188,6 metru krychlových za sekundu, což je víc než obvyklý průtok Vltavy v Praze. Zčásti se na tom podílí odpouštění vody z přehrady Nechranice, která už byla poměrně blízko maximálnímu stavu. "Chceme odpouštět tak, aby vznikl volný prostor pro další výraznější vlnu tání sněhu, kterou očekáváme ve druhé polovině tohoto týdne," uvedl mluvčí Povodí Ohře Jan Svejkovský.   Odtok z Nechranic činil dnes ráno 176,4 metru krychlového, přítok už klesá pod 150 krychlových metrů. Na horním toku Ohře voda spíše opadá a nepřekračuje první povodňový stupeň.   První stupeň platí i na Labi v Ústí a v Děčíně, stav vody je tam od úterka prakticky neměnný a dokonce mírně klesá. Vodočet v Ústí zaznamenal dnes ráno stav 495 centimetrů. Jediným omezením je od neděle uzavřená silnice do Prostředního Žlebu na Děčínsku. Ta je uzavřená vždy, když se hladina Labe zvedne na zhruba 4,5 metru.   jtb mol  