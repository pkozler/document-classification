 Králova řeč je poměrně jistou sázkou na Oscary  --------------------    Ke zpravodajství: FOTO/aktuality   --------------------    Los Angeles 31. ledna (ČTK) - Historické drama Králova řeč získalo o víkendu nejvyšší ocenění od svazu amerických režisérů i svazu herců, což mu zajišťuje velkou šanci vybojovat i nejvýznamnější hollywoodské ocenění - Oscara. Ty se budou předávat 27. února.   Jako nejlepšího herce ocenilo v noci na dnešek v Los Angeles Sdružení filmových a televizních herců (SAG) Colina Firtha, který ztvárnil v Králově řeči Jiřího VI., otce královny Alžběty II., který se potýkal s handicapem koktání. Jako nejlepší herečka byla oceněna Natalie Portmanová za roli baletky v psychothrilleru Černá labuť. Cenu za vedlejší roli si od sdružení herců odnesl Christian Bale jako upadající boxer a Melissa Leová jako jeho slepě milující, ale despotická matka ve filmu Fighter.   Den předtím ocenilo snímek Králova řeč i Sdružení amerických režisérů (DGA), kdy režisér filmu Tom Hooper porazil nečekaně Davida Finchera, který byl považován za favorita se svým snímkem The Social Network.   Zatímco Fincherův film na počátku letošní sezony udělování cen dominoval na předávání Zlatých glóbů a cen kritiků, během posledního týdne se situace prudce změnila ve prospěch Královy řeči.   "Rád bych poděkoval ostraze, že mě pustila do budovy," řekl Firth při přebírání ceny od SAG. Žertovným tónem tak připomněl to, jak rychle Králova řeč přebrala vedoucí pozici filmu The Social Network, u něhož se předpokládalo, že hladce směřuje k získání Oscarů za nejlepší film i nejlepší režii.   Minulý víkend Králova řeč překvapivě získala nejvyšší ocenění i od Sdružení amerických producentů (Producers Guild of America), minulé úterý se pak dočkala dvanácti nominací na Oscary, včetně královské kategorie Nejlepší film.   Všichni čtyři herci, kteří dostali ceny od hereckého svazu, mají již i Zlaté glóby, a proto je u nich poměrně bezpečná sázka i u Oscarů.   Ceny udělované svazem režisérů a svazem herců, které jsou posledním velkým ceremoniálem před předáváním Oscarů, zřejmě podle agentury AP zpečetily osud Královy řeči na největším hollywoodském svátku, který se bude konat 27. února.    Za 62letou historii udělování cen režisérské organizace jen v šesti případech jejich vítěz nedostal zároveň Oscara, kterého uděluje americká Akademie filmových věd a umění. Pokud nějaký film získá ocenění za nejlepší režii, obvykle si také odnese cenu v kategorii Nejlepší film.    ko kš      