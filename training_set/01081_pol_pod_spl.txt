 Ve Šlapanicích u Brna zrevitalizují trasu k ponětovickému rybníku  Šlapanice (Brněnsko) 12. ledna (ČTK) - Ve Šlapanicích u Brna chtějí zvýraznit okolní přírodu, a vytvořit tak protiváhu k místnímu průmyslu i dopravě. Plánují revitalizovat trasu k ponětovickému rybníku. Mají se tam instalovat odpočívadla, přístřešky i informační tabule se zajímavostmi o okolní přírodě a krajině. Náklady nepřekročí podmínky dotačního titulu, tedy tři miliony korun, řekl ČTK starosta Jaroslav Klaška (KDU-ČSL).   Klaška připustil, že záměr vznikl trochu z nouze. Na radnici původně chystali projekt cyklostezky do Bedřichovic. "Ale tam jsme se dostali do majetkoprávních komplikací. Aby cyklostezka vyhověla parametrům, je třeba vykoupit množství malinkých pozemků. To se daří různě úspěšně," popsal. Dalším motivem byly peníze. Na investice jich nyní moc nezbývá, a projekt není nákladný.   Ponětovický rybník představuje podle starosty pro Šlapanice výraznou atraktivitu. Z města k němu vede zeleně značená turistická stezka. S výkupy pozemků prý nebude potíž. "Většina cesty je vedena po městském pozemku po bývalé polní cestě," uvedl starosta. Kde tomu tak není, slíbili majitelé pozemků spolupráci.   Peníze z radničního rozpočtu mají letos jít i na dopravu, zeleň a pokračování revitalizace základní školy. Velké stavby radnice nechystá, bude se maximálně projektovat. Starosta řekl, že nechce pohřbít ani předvolební slib bezplatné dopravy pro seniory do Brna. Linka má reagovat na výhrady starších lidí, že zatímco v Brně mají dopravu zdarma, za cestu tam z domovských Šlapanic zaplatí 14 korun. Doprava zdarma platí v Brně pro sedmdesátileté a starší.   lce sap  