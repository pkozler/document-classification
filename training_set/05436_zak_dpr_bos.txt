 Rakouská policie zadržela Čecha, který jel na dálnici 196 km/h  Innsbruck (Rakousko) 7. ledna (ČTK) - Rakouská policie ve čtvrtek zadržela českého řidiče, který uháněl na dálnici A12 v Tyrolsku téměř dvojnásobnou rychlostí, než povolují tamější předpisy. Po zadržení byl muži odebrán řidičský průkaz a řidič dostal zákaz pokračovat v jízdě, informovala na svém webu rakouská policie.   Uvedla, že dvaatřicetiletý Čech jel po dálnici v blízkosti obci Kramsach namísto maximální povolené rychlosti 100 kilometrů v hodině rychlostí 196 kilometrů v hodině. Pražan se i přes silný provoz při jízdě choval "mimořádně bezohledně", citovala dnes sdělení úřadů agentura APA.   Provinilý řidič musel také zaplatit pokutu 1000 eur (asi 25.000 korun).  Rakouská policie zároveň případ předala příslušnému úřadu oblastní správy. Podle obecné praxe tak Čechovi může hrozit i dočasný zákaz řízení motorových vozidel na rakouském území.   "Tříkrálový" český případ zdaleka není v Rakousku první. Obdobně nesmlouvavě rakouská policie mimo jiné zakročila vůči Čechovi, který předloni jel na stejné dálnici 212 kilometrů v hodině.   hro šeb    