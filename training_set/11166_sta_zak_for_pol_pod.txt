 MMR chce mít návrh novely stavebního zákona v únoru  Praha 18. ledna (ČTK) - Základní návrh novely stavebního zákona má být hotový v únoru, jejím cílem bude například zjednodušit povolování dopravních staveb, zmenšit se má počet stavebních úřadů. Na konferenci manažerů stavebních firem to dnes řekl ministr pro místní rozvoj Kamil Jankovský. Návrh novely má jít následně do meziresortního připomínkového řízení.   Zmenšení počtu stavebních úřadů Jankovský odůvodňuje zvýšením kvality jejich rozhodování. V obcích, kde úřady rozhodují většinou jen o menších stavbách, podle něj nelze očekávat skutečně kvalifikované rozhodování úředníků ve chvíli, když musí najednou rozhodnout o stavbách typu dálnice.     V případě dopravních staveb bude MMR prosazovat zjednodušení povolování staveb. O jedné stavbě by měl rozhodovat už jen jeden úřad v jednom rozhodnutí.   Pokud bude muset stát při výstavbě přistoupit k vyvlastnění, počítá návrh novely stavebního zákona s oddělením vyvlastnění a jednání o náhradě.   Přesnější pravidla má dostat činnost autorizovaných inspektorů, jejichž rozhodnutí může v současnosti nahradit rozhodnutí stavebního úřadu. "Praxe ukázala, že nebylo zcela jasné, jakým způsobem postupovat, když není něco v pořádku, jaké jsou pravomoci inspektorů," řekl dnes Jankovský. Návrh změny zákona počítá s tím, že inspektor předá návrh na povolení nějaké stavby stavebnímu úřadu, a když do určité doby úřad nezačne řízení, bude se moci stavět.   dnv dvd  