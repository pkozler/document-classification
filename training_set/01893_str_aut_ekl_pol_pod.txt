 ČT: Stát chce rozšířit počet aut, kterých se týká ekologická daň  Praha 8. května (ČTK) - Stát plánuje rozšířit počet aut, kterých se bude týkat ekologická daň, chce tak omladit auta na tuzemských silnicích a snížit emise. Dosud se poplatek vybírá při přihlašování ojetin vyrobených do roku 2000, hranice se má ale posunout do roku 2006, uvedla dnes Česká televize. Změna začne platit asi až od roku 2014.   "Naším primárním zájmem je snižování emisí," řekla ČT mluvčí ministerstva životního prostředí Michaela Jendeková. "Cílem navrhovaného opatření je lepší ochrana životního prostředí tím, že se omladí vozový park v České republice," doplnil mluvčí ministerstva průmyslu a obchodu Jiří Sochor.   Ekologický poplatek se platí při prvním přihlášení dovezených ojetých aut nebo při první změně vlastníka starších vozů. Závisí na emisích. Auta s emisní nornou Euro 1, tedy zhruba z let 1993 až 1995, nyní platí 5000 korun. Za vozy s rokem výroby před 1993 se odvádí 10.000 korun. Automobily splňující emisní normu Euro 2 z let 1996 až 1999 jsou při registraci zpoplatněny třemi tisíci korun, novější vozy s normou Euro 3, tedy rokem výroby 1996 až 2006, v současnosti neplatí nic.   Nově by měla auta s normou Euro 3 platit 3000 korun, s Euro 2 pak 5000 korun a s normou Euro 1 a starší 10.000 korun. Opatření cílí až na třetinu aut, která v tuzemsku jezdí, uvedla Česká televize.   Česko má jeden z nejstarších vozových parků v Evropě. "Ke konci roku to bylo 13,7 roku, v Evropské unii je průměr osobních automobilů zhruba 8,2 roku," popsal průměrné stáří aut na českých silnicích ředitel Sdružení automobilového průmyslu Antonín Šípek.   Za přihlašování a prodej ojetých aut zaplatí čeští řidiči přes 600 milionů korun ročně, uvedla ČT. Loni to bylo 605 milionů, o rok dřív 670 milionů korun. Nový ceník by podle televize mohl vynést i 200 milionů korun za rok navíc.   dvd  