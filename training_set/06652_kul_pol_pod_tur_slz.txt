 Vojenské muzeum v Králíkách čeká na větší zájem návštěvníků  Králíky (Orlickoústecko) 27. června (ČTK) - Za první rok provozu po rozsáhlé a nákladné rekonstrukci nezaznamenalo Vojenské muzeum v Králíkách zvýšený příliv návštěvníků. Od loňského 1. července, kdy bylo pro veřejnost znovu otevřeno, si do něj našlo cestu asi 15.000 lidí, což je podobný výsledek jako v letech předchozích. O skutečné návštěvnosti však podle správce muzea Martina Večeře bude možné mluvit až po skončení prázdnin.   "Návštěvnost víceméně zůstává stejná, ale všechno nasvědčuje tomu, že se to zlepší. Minulé prázdniny ještě nebyla expozice zcela dokončená, narychlo jsme otevřeli kvůli vojensko-historické akci Cihelna," řekl ČTK.   Město Králíky i Pardubický kraj si od Vojenského muzea slibovaly, že do odlehlé pohraniční oblasti přiláká množství turistů. Vzniklo s pomocí dotace EU z bývalého kravína v části Králík Prostřední Lipka, další prostory byly vybudovány nově. Celkové náklady dosáhly asi 76 milionů korun, z toho z evropských fondů radnice dostala 71 milionů, zbytek platila z úvěru. Muzeum tvoří hala s plochou 2400 metrů čtverečných, k níž přiléhá rozsáhlý venkovní přístřešek pro velké exponáty. Před rekonstrukcí byla v Králíkách jen menší expozice.   Nyní mohou návštěvníci vidět výstavy zaměřené na historii československé a české armády, její spojence a nepřátele v roce 1938, československé opevnění, druhou světovou válku, historii odboje a okupaci a vojenské osobnosti. Vystavena je těžká bojová a vojenská technika, munice, prostředky ochrany proti bojovým otravným látkám a zbraním hromadného ničení, výstroj a pěchotní výzbroj. Součástí je i čtyřhektarový předváděcí polygon určený k ukázkám bojové a těžké vojenské techniky.   Muzeum je výchozím bodem k celé pevnostní oblasti na Králicku, která vznikala v letech 1935 až 1938 a stala se nejsilněji opevněným územím tehdejšího Československa. Tvoří ji tvrz Adam, kterou dosud aktivně užívá armáda, a tvrze Bouda a Hůrka, dále pak 56 pěchotních srubů a 185 lehkých opevnění.   dos hj  