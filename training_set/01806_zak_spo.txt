 Inspekce: Policie odložila kauzu dluhů po mistrovství předčasně  Praha 7. ledna (ČTK) - Kriminalisté odložili vyšetřování případu mistrovství světa v klasickém lyžování v Liberci 2009 předčasně, rozhodla Inspekce policie. Kauzu proto předala Krajskému státnímu zastupitelství v Ústí nad Labem, aby zvážilo, zda případ znovu neotevřít. ČTK to dnes řekl mluvčí ministerstva vnitra Vladimír Řepka.   Policie v loni v létě odložila trestní oznámení, které na organizátory šampionátu v čele s bývalou běžkyní na lyžích Kateřinou Neumannovou podala reklamní agentura kvůli dluhům. Dospěla k závěru, že se tým Neumannové zadlužil v přesvědčení, že za něj závazky zaplatí stát. Kvůli možnému pochybení v postupu policistů se počátkem listopadu obrátil na inspekci ministr vnitra Radek John.   Organizátoři mistrovství dluží celkem 108 milionů korun bez penále. Ministr školství Josef Dobeš chtěl původně navrhnout vládě, aby stát z dluhu zaplatil 50 milionů korun. Dalších 25 milionů měl zaplatit Liberec. Nakonec však vláda schválila, že se stát na placení dluhů podílet nebude.   Věřitelé šampionátu se také ve dvou desítkách případů obrátili s žalobami na soud. O největší částku, celkem 8,75 milionu korun, se soudí Technická univerzita v Liberci kvůli pronájmu vysokoškolských kolejí a menzy. Soudy již daly věřitelům v několika případech za pravdu.   V souvislosti s mistrovstvím také policie obvinila dva muže - bývalého rektora liberecké univerzity Vojtěcha Konopa a jednatele společnosti Investing cz Josefa Nadrchala. Údajně společně zadali zakázku za 24,2 milionu korun předem vybrané firmě, a tím vyřadili ostatní možné zájemce. Podle protikorupční policie bude pravděpodobně stíhaných nakonec víc.   Mistrovství světa v klasickém lyžování se v Liberci konalo předloni od 18. února do 1. března. Z veřejných zdrojů šly na jeho uspořádání přes dvě miliardy korun - ze státního rozpočtu skoro 1,5 miliardy korun, z rozpočtu Liberce asi 400 milionů a Liberecký kraj přidal přibližně 165 milionů. Náklady na organizací mistrovství světa činily přes 623 milionů a zodpovídala za ně Neumannová.   Neumannová v uplynulých dnech rozeslala médiím dopis, v němž se ohradila proti očerňování svého jména kvůli dluhům, které po šampionátu zůstaly. Určité části odpovědnosti za ně se však nevzdává, připustila i to, že některé věci mohl organizační výbor dělat úsporněji. Zdůraznila však, že o vynaložených penězích nerozhodovala sama, ale hlasoval o nich sedmičlenný výbor.   ado ktp mkv    