 ODS: Výběr policejního prezidenta není v souladu se zákonem  --------------------    Ke zpravodajství: FOTO/aktuality; AUDIO   Ve 2. větě 3. odstavce jsme opravili chybné jméno "Petr Bílek" na správné "Ivan Bílek". Zprávu jsme upravili, v 2., 4. a 7. odst. jsme doplnili reakci ministra vnitra Johna.   --------------------    Praha 17. ledna (ČTK) - Výběrové řízení na nového policejního prezidenta není podle ODS v souladu se služebním zákonem. Občanští demokraté se proto nebudou účastnit práce komise ustavené ministrem vnitra Radkem Johnem (VV). Soudí navíc, že konkurz je vypsán pro předem vybraného uchazeče, a to prý pro Johnova náměstka Viktora Čecha. Novinářům to dnes řekli místopředsedové sněmovního branného a bezpečnostního výboru Jan Vidím a Jana Černochová (oba ODS). Pokud se situace nezmění, výbor by ji měl podle nich projednat. Ministerstvo vnitra kritiku odmítlo.   "Chceme, aby výběr policejního prezidenta proběhl v souladu se zákonem bez pochybností. Výběrové řízení je velmi, ale velmi zpackané," uvedla Černochová. John dnes zopakoval, že vše je v souladu se zákonem. V reakci na slova poslanců ODS uvedl, že má pocit, že systém výběru z médií špatně pochopili.   Konkurz nemůže být podle občanských demokratů dříve, než se vyřídí žádosti o přeřazení policejních náměstků na místo policejního prezidenta. Do výběrového řízení se přihlásil i náměstek Ivan Bílek. "Je třeba respektovat kariérní řád," podotkl Vidím. Zpochybnil také Čechovu přihlášku, protože policejní sbor opustil a je nyní občanským zaměstnancem vnitra. Mluvčí ministerstva vnitra Pavel Novák ČTK řekl, že Čech již prošel testy a splnil všechny podmínky pro přijetí do služebního poměru.   Pochyby ODS budí i to, že výběrové řízení vyhlásilo vnitro, a nikoli policejní prezidium. Podle Vidíma k tomu má pravomoc jen policejní prezident nebo člověk, který ho zastupuje. "Kdo jiný by měl být oprávněný vypsat výběrové řízení a vůbec provádět výběr policejního prezidenta než ministr vnitra," reagoval John. Dodal, že podobně postupoval ministr spravedlnosti Jiří Pospíšil (ODS) při výběru nového šéfa vězeňské služby. "Protestuji proti diskriminaci, že snad ministr spravedlnosti za ODS by mohl organizovat výběrové řízení, zatímco ministr za Věci veřejné by nemohl," prohlásil John.   V komisi jmenované Johnem je i jeho první náměstek Jaroslav Salivar, který je na vnitru za ODS. Občanští demokraté tvrdí, že Salivar v ní zasedá jako odborník, nikoli za stranu. "Jde o rozhodnutí ODS a my ho budeme respektovat," uvedl Novák.   O favoritu Věcí veřejných, někdejším náměstkovi policejního prezidenta Čechovi si podle Vidíma "cvrlikají vrabci na střeše". Jeho náměstky by pak měli být podle Vidímových informací náměstkové policejních ředitelů Vysočiny a Jihomoravského kraje Tomáš Martinec a Petr Lessy a vedoucí oddělení strategického plánování policejního prezidia Petr Osvald. "Uvidíme, zda se opravdu postaví do vedení policie," dodal Vidím.   Novák to odmítl s tím, že výběr bude provádět poradní a výběrová komise a že ministr bude její závěry plně respektovat. "Já zcela vylučuji, že by byl policejní prezident předem vybraný. Já skutečně nevím, jak bych ovlivňoval odborníky, z nichž celou řadu opravdu osobně neznám a nikdy jsem se s nimi nesešel a ani nechci. Já se nebudu scházet ani s výběrovou komisí, ani s tím poradním orgánem," prohlásil později John.   Do výběrového řízení, které kritizuje i premiér Petr Nečas (ODS), se přihlásilo 11 lidí, šest z nich nesplňuje kritéria výběrového řízení. Zbylou pětici tvoří Čech, náměstek policejního prezidenta Bílek, šéf pražské policie Martin Červíček, náměstek šéfa jihomoravské policie Lessy a ředitel policie Ústeckého kraje Jiří Vorálek. Hledá se nástupce Oldřicha Martinů, který ke konci loňského roku rezignoval na základě politických dohod.   Premiér v minulých dnech označil složení výběrové komise za paskvil, způsob výběru policejního prezidenta podle něho působí jako stafáž pro předem určeného kandidáta a zřejmě plně neodpovídá zákonu o služebním poměru. Premiér proto nepřímo navrhl řízení zrušit. John to odmítá, z právního hlediska je podle něho vše v pořádku. "Nadále pokračuji ve výběrovém řízení. Znovu opakuji, že budu plně respektovat závěr expertní komise," uvedl minulý týden John.   mbc jd har mal  