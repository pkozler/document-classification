 Chřipkových onemocnění na Vysočině je za týden o 15 pct více  Jihlava 28. ledna (ČTK) - Počet chřipkových onemocnění na Vysočině se v tomto týdnu zvýšil o 15 procent. Hygienici evidují 1568 akutních respiračních onemocnění v přepočtu na 100.000 obyvatel. Nemocnost stoupla na území celého kraje, nejvýrazněji na Pelhřimovsku. S nárůstem je potřeba počítat i v dalších dnech, řekla dnes ČTK krajská epidemioložka Alena Dvořáková. Za epidemii hygienici považují stav nad 2000 nemocných na 100.000 obyvatel.   Komplikované případy chřipky zatím nebyly v kraji zaznamenány. Podle Dvořákové je však nemocným potřeba připomínat, že by se měli snažit co nejvíc bránit přenosu onemocnění. "Pokud mají příznaky chřipky, měli by zůstat doma, neměli by chodit do zaměstnání a do míst s větší koncentrací lidí," řekla.   Mezi typické příznaky chřipky patří suchý kašel, vysoká teplota a náhlý vznik onemocnění. "Když člověk z plného zdraví upadne do malátnosti a trpí bolestí kloubů a svalů," přiblížila Dvořáková. Doplnila, že v kraji v posledních dnech rychle přibývalo i ostatních viróz.   Na Vysočině nejvíc marodí děti do pěti let věku a školáci. Nejvyšší nemocnost je na Havlíčkobrodsku, kde je v přepočtu na 100.000 obyvatel evidováno 1844 nemocných.     Počet chřipkových onemocnění v přepočtu na 100.000 obyvatel:     okres  počet onemocnění  porovnání s minulým týdnem v procentech     Jihlava  1558  + 23     Havlíčkův Brod  1844  + 3     Pelhřimov  1335  + 33     Třebíč  1605  + 10     Žďár nad Sázavou  1461  + 19     Vysočina  1568  + 15     Zdroj: krajská hygienická stanice v Jihlavě   vst sap  