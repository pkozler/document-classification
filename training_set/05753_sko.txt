 V ČR je milion vysokoškoláků, technicky vzdělaných ale nepřibývá  Praha 18. ledna (ČTK) - V České republice má univerzitní nebo vyšší odborné vzdělání více než milion lidí, milionová hranice byla překročena v roce 2008. Podle údajů Českého statistického úřadu se také zvyšuje podíl mladých lidí, kteří studují vysokou školu, v roce 2008 už to byla čtvrtina všech lidí ve věku 20 až 29 let. Na nárůstu vysokoškolsky vzdělaných lidí se podílejí hlavně ženy, přesto statistici upozorňují, že počet technicky vzdělaných expertů neroste.   "Od roku 2000, kdy bylo osob s ukončeným terciárním vzděláváním 11 procent, stoupl tento ukazatel na hodnotu 14,5 procenta (v populaci 25 až 64 let) v roce 2008," uvedl ČSÚ ve své zprávě. To je ovšem pořád podprůměr ve srovnání s evropskou sedmadvacítkou, kde se podíl vysokoškoláků pohybuje kolem 24 procent. Mezi českými vysokoškoláky tvoří muži 54 procent, počet vysokoškolaček však rychle narůstá a od roku 1995 se téměř zdvojnásobil.   "V porovnání s ostatními obory stagnuje počet vysokoškolsky vzdělaných osob v oborech přírodních a především technických věd," konstatoval ČSÚ. Zatímco v roce 2000 mělo v těchto dvou oborech diplom celkem 36 procent všech vysokoškoláků, o osm let později už to bylo jen 32 procent. Asi 80 procent takto vzdělaných odborníků tvoří muži. Statistici zároveň upozornili, že právě odborníci na techniku a přírodní vědy se často angažují ve vědě a inovacích.   Mezi nejčastější kvalifikace českých vysokoškoláků patří společenské vědy, obchod a právo, 17 procent vysokoškoláků vystudovalo pedagogiku.   Kvůli vysokému podílu mladých lidí, kteří jdou studovat vysokou školu, chce ministerstvo školství od roku 2012 změnit financování vysokých škol. Ty školy, jejíž absolventi nebudou mít dobré uplatnění na trhu práce, by měly dostat méně peněz.   kli mkv  