 Začal proces s údajnými teroristy v Aténách  Atény 17. ledna (ČTK) - Za přísných bezpečnostních opatření začal dnes ve věznici u Atén soud s třináctičlennou skupinou obžalovaných z terorismu. Před soudem jich však stanulo jen devět, čtyři jsou souzeni v nepřítomnosti. Obžalovaní patří do anarchistické skupiny Konspirace ohňových buněk, která se přihlásila k odpovědnosti za sérii útoků na veřejné instituce a za odeslání balíčků s výbušninami několika evropským politikům a velvyslanectvím v Aténách. Soud může trvat několik měsíců.     Zasedání protiteroristického tribunálu ve věznici Korydallos západně od Atén muselo být dvakrát přerušeno, protože obžalovaní požadovali, aby jejich příbuzní a známí v soudní síni nemuseli být podrobeni policejní kontrole, a prohlásili, že si nepřejí, aby je zastupovali jejich právníci. Obžalovaní sál pak opustili za potlesku části přítomných, kteří je podpořili vykřikováním sloganu: "Láska ke svobodě je silnější než všechna vězení."   Obžalovaní se mají zodpovídat z příslušnosti k teroristické organizaci. Za to jim hrozí deset až 25 let vězení. Jsou ve věku od 18 do 31 let. Jde o první proces s teroristickou skupinou v Řecku od doby, co v říjnu 2009 nastoupili k moci socialisté.   Skupina Konspirace ohňových buněk se na řecké scéně objevila počátkem roku 2008. Přihlásila se k desítkám atentátů, nebo jí jsou tyto atentáty přičítány. Její útoky nejprve zápalnými lahvemi a později s výbušninami byly zaměřeny proti soudcům, médiím a ekonomickým a politickým institucím. Zatím si nevyžádaly žádnou oběť na životě.   Počátkem listopadu Konspirace ohňových buněk zaslala více než desítku balíčků s výbušninami francouzskému prezidentu Nicolasi Sarkozymu, německé kancléřce Angele Merkelové a italskému premiérovi Silviu Berlusconimu, jakož i několika ambasádám v Aténách.   V Řecku začaly být mnohé skupiny extremistů aktivnější od prosince 2008, kdy policie zastřelila mladého Řeka. Zaměřují se především na vládní budovy, policejní stanice a banky.   pel  