 Sněmovna by měla v únoru jednat o dopravě i státních maturitách  Praha 20. ledna (ČTK) - Poslanecká sněmovna by měla na první letošní schůzi jednat například o změně dopravních pravidel, o zavedení nízkoemisních zón i o zrušení státních maturit. Na programu má celkem 102 bodů a jednat by měla dva týdny. Novinářům to po jednání organizačního výboru řekla předsedkyně sněmovny Miroslava Němcová (ODS). Schůze sněmovny začne 1. února.   Do sněmovny zavítá člen evropské komise za Slovensko Maroš Šefčovič. Ve čtvrtek 3. února by měl před poslanci vystoupit s projevem.   Organizační výbor dnes předem vyřadil z programu jeden zákon. Jde o senátní návrh o urychlení výstavby dopravní infrastruktury. "Byl vyřazen s tím, že kompetentní výbor ho nestačil projednat," odůvodnila rozhodnutí Němcová.   Sněmovna by tak měla jednat například o novele zákona o provozu na pozemních komunikacích, která zásadně mění bodový systém. Vážnější prohřešky by podle něho měly být trestány více, méně závažné vůbec. Návrh počítá také s částečnou tolerancí alkoholu do 0,3 promile. Poslanec Stanislav Huml (VV) podal k novele návrh, aby byla povinně zavedena zimní výbava. Zda bude jeho pozměňovací návrh schválen, rozhodne sněmovna během třetího čtení.   Sněmovna by mohla jednat i o zavedení nízkoemisních zón. Příslušná novela počítá s tím, že radnice získají pravomoc vymezit ve městech a obcích zóny, do nichž nebudou moci vjíždět starší automobily, které nesplňují určité emisní limity. Při vyhlášené smogové situaci by mohli řidiči jezdit zadarmo po zpoplatněných úsecích dálnic, které tvoří obchvaty měst a obcí. Novelu předložili koaliční poslanci, takže lze očekávat, že bude hladce schválena.   Na program by se měl dostat i senátní návrh na zrušení státních maturit. V horní komoře již prošel, v dolní ale nemá jistou podporu. Proti návrhu jsou podle ankety ČTK strany TOP 09, KSČM, pravděpodobně i VV. Patrně se přidají i občanští demokraté. Autorem návrhu je senátor za sociální demokracii Marcel Chládek. Tvrdí, že jde o předražený, netransparentní a nepřipravený projekt. Pokud by jeho návrh prošel, maturanti by v květnu neskládali zkoušku podle modelu státních maturit, ale podle dosavadního způsobu.   bns mkv  