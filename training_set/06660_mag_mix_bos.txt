 Modelka Petra Němcová se zasnoubila s hercem Jamiem Belmanem  --------------------    Ke zpravodajství: FOTO ve Fotobance  ID foto: F201012030136301, P201011030077201, F201010190026201, F201005250235301   Doplnili jsme background v posledních dvou odstavcích.   --------------------    Londýn 7. ledna (ČTK) - Česká modelka Petra Němcová se zasnoubila s britským hercem Jamiem Belmanem. Oznámil to dnes internetový server Style věnující se mimo jiné světu módy.   Němcová se s Belmanem seznámila před osmi měsíci prostřednictvím společných přátel. Zasnoubili se před vánočními svátky, které posléze strávili oslavami s blízkými přáteli a příbuznými.   Datum ani místo svatby známo není.   Jde již o druhé zásnuby jednatřicetileté české topmodelky. Její první snoubenec, fotograf Simon Atlee, zahynul při katastrofální cunami, která zasáhla oblast Indického oceánu na Vánoce roku 2004. Smrtící vlna smetla i jejich přímořský bungalov v Thajsku. Sama Němcová tehdy utrpěla vážné zranění, přežila vklíněná osm hodin ve větvích stromu. Ze zranění se léčila řadu měsíců.   Němcová, kterou zkušenost s ničivým živlem podle jejích slov změnila a přiměla zajímat se více o charitu, se rok po cunami seznámila s vycházející pěveckou hvězdou Jamesem Bluntem. Ostře sledovaný pár, který navštívil i Českou republiku, ale spolu vydržel jen dva roky. Modelčin vztah s britským popovým zpěvákem nakonec ztroskotal na jeho opakovaných nevěrách.   Rodačka z Karviné do světa topmodelingu zamířila v 15 letech. Její tvář se později objevila v prestižních časopisech Vogue, Elle či Harper’s Bazaar. Dnes se snaží pomáhat i začínajícím modelkám. V Americe předloni natočila dokument, ve kterém radí mladým adeptkám, jak uspět v tomto náročném prostředí.   hit kš    