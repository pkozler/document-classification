 Kapitán Pittsburghu Crosby se nezúčastní Utkání hvězd NHL  Pittsburgh 24. ledna (ČTK) - Kapitán hokejistů Pittsburghu Sidney Crosby bude muset definitivně oželet účast při víkendovém Utkání hvězd zámořské NHL. Nejproduktivnější hráč klubu se stále zotavuje z otřesu mozku, kvůli kterému vynechal již osm zápasů a nenastoupí ani v úterý proti New Yorku Rangers.   Podle generálního manažera Penguins Raye Shera dělá Crosby pokroky, ale stále se ještě nezbavil všech symptomů z úderů, které začátkem ledna utrpěl v zápasech proti Washingtonu a Tampě Bay.   "Vím, že byl Sidney poctěn tím, že ho fanoušci vybrali. Ale v této situaci, když nestál na bruslích více než dva týdny, je lepší, když se plně soustředí na zotavení," prohlásil Shero.   Crosby musel vynechat tradiční exhibiční duel i před dvěma lety, kdy měl zraněné koleno. Tehdy se Utkání hvězd zúčastnil alespoň jako divák.   ohr nkr  