 Koaliční strany se na důchodové reformě nedohodly, nadále jednají  --------------------    Ke zpravodajství: AUDIO   --------------------    Praha 21. ledna (ČTK) - Koaliční strany se zatím na konečné podobě důchodové reformy nedohodly. Ve hře je stále několik variant a jednání o nich nadále probíhají. Ministerstvo práce a sociálních věcí v současnosti provádí jejich propočty. Jednání by měla pokračovat v následujících čtrnácti dnech. ČTK to sdělili lídři koaličních stran a jejich experti na důchodovou reformu. Podle informací Lidových novin (LN) se koaliční strany dohodly na všech základních principech reformy již ve čtvrtek.   "Ta informace neodpovídá realitě," řekl ČTK ministr práce a sociálních věcí a místopředseda TOP 09 Jaromír Drábek. Jednání podle něj ve čtvrtek nemělo žádný výsledek, na kterém by se všechny tři strany shodly. "Jednáme a budeme jednat," řekl novinářům premiér Petr Nečas (ODS) a stejně se vyjádřil i expert Věcí veřejných Pavel Rusý. "Jednání probíhají dále, diskutuje se, nic není uzavřeného," sdělil ČTK.   Podle Drábka se diskutovalo o jednotlivých variantách a možnostech. "MPSV připraví podklady, které vzešly ze včerejší (čtvrteční) diskuse, přibližně do týdne a poté bude pokračovat další jednání." řekl Drábek. To by podle něj mělo být do čtrnácti dnů. Informace prezentované v Lidových novinách vycházejí podle Drábka sice z toho, co na jednání padlo, ale jedná se prý o věty vytržené z diskuse, v žádném případě však ne o závěry.   Podle Rusého není uzavřeno jednání ani o výši pojistného, které by si lidé odváděli na individuální účet, ani případné sjednocení sazeb DPH. Shoda podle Rusého panuje na harmonogramu, kdy by měly být dohodnuty základní kontury důchodové reformy. Ty by měly být dořešené na konci února nebo začátku března.   Mezi hlavní pilíře má podle LN patřit to, že lidé ve věku pod 40 let si od roku 2012 budou povinně posílat tři procenta příjmu na vlastní účet v soukromém nebo státem garantovaném fondu. Od roku 2015 se odvod zvýší na čtyři procenta, od roku 2018 na pět procent příjmu.   Součástí má podle LN být i sjednocení sazeb DPH na 19 procent. Vzestup cen základních životních potřeb by měl být nemajetným lidem vyrovnán zvýšením životního minima. Senioři by se měli dočkat kompenzace v podobě jednorázového zvýšení penzí. Rodiny s dětmi by měly dostat slevy ze sociálního pojištění nebo daní.   pcl mkv  