 Tržby za IT služby loni stouply o 3,1 pct na 793 miliard USD  Rozšířili jsme o podrobnosti v posledních dvou odstavcích zprávy a doplnili o tabulku.   --------------------    Stamford 4. května (ČTK) - Služby v odvětví informačních technologií obnovily růst. Světové tržby konečných uživatelů za ně se loni zvýšily o 3,1 procenta na 793 miliard dolarů (12,9 bilionu korun), uvedla dnes analytická skupina Gartner.   "Trochu přetrvává obava, že dopady globální recese z let 2008 a 2009 jsou stále velmi cítit," podotkla viceprezidentka pro průzkum Gartneru Kathryn Haleová. "Trh s IT službami se ale vrátil zpět v roce 2010 poté, co v roce 2009 o 5,1 procenta klesl," připomněla.   Společnost IBM si v IT službách udržela na světovém trhu první pozici. Její tržby vzrostly o 2,6 procenta na 56,4 miliardy dolarů; měla tak podíl 7,1 procenta.   Následovaly ji společnosti Hewlett-Packard, Fujitsu a Accenture. Z první pětice vykázal loni HP nejslabší nárůst, a to o 0,3 procenta na 35,3 miliardy dolarů. Naopak Accenture měla nejsilnější vzestup, a to o 6,1 procenta.   Gartner sledoval více než 300 podniků v odvětví. Akvizice mezi nimi se týkaly firem, jejichž celkové tržby loni přesáhly desetinu celého odvětví, dodává analytik Gartneru Dean Blackmore.   Připomněl, že je na globálním trhu čím dál méně důležité, kde podnik sídlí. Gartner přesto zaznamenal, že dodavatelům služeb se sídlem v Indii stále roste podíl na trhu. Zatímco obrat celého odvětví vzrostl o 3,1 procenta, v Indii odvětví vykázalo nárůst o 18,9 procenta, uvedl Gartner.     Tržby IT služeb v roce 2010 a 2009 podle analytické skupiny Gartner v milionech dolarů:        2010  2010  2009  2009     společnost  tržby  podíl (%)  tržby  nárůst (%)     IBM  56.424  7,1  55.000  2,6     HP  35.346  4,5  35.252  0,3     Fujitsu  24.117  3,0  23.304  3,5     Accenture  22.212  2,8  20.939  6,1     CSC  16.106  2,0  16.004  0,6     ostatní  638.750  80,6  618.674  3,2     celkem  792.955  100,0  769.173  3,1     pok vju  