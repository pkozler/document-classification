 Bárta podal trestní oznámení na manažery ŘSD v Ústeckém kraji  Opravili jsme v 1. 5., 6. a 7. odstavci chybně uvedené jméno "Tomáš Hoffman" na správné "Tomáš Hofmann". Ve 4. odstavci jsme doplnili informaci o současném dění na chomutovském ředitelství ŘSD, v 10. a 12. vyjádření krajského předsedy ODS Jana Kubaty.   --------------------    Praha 14. ledna (ČTK) - Ministr dopravy Vít Bárta dnes podal trestní oznámení na manažery chomutovské správy Ředitelství silnic a dálnic (ŘSD). Důvodem je podezření, že údajně kryjí nelegální činnost stavebních firem. V oznámení je jmenován i manažer Tomáš Hofmann, který údajně využíval automobil od stavební společnosti Skanska. ČTK to oznámil mluvčí úřadu Jakub Ptačinský. Bárta se o výsledcích auditu poprvé zmínil minulý týden. Uvedl tehdy, že manažeři ŘSD v kraji jsou řízeni "slavnými kmotry ODS a sociální demokracie" Patrikem Oulickým (ODS) a Petrem Bendou (ČSSD). Benda kvůli tomu podal na Bártu trestní oznámení pro pomluvu a křivé obvinění.   Ministr podal trestní oznámení na Vrchní státní zastupitelství v Praze. "A to pro podezření, že mohly vzniknout skutky jako zpronevěra, neoprávněné užívání cizí věci, podvod, braní úplatku, porušení povinnosti při správě cizího majetku, řekl ČTK Ptačinský. Oznámení podle něj deklaruje propojení politiky a ŘSD.   "Oznámení bude doplňováno o další skutky, které vyplynou z auditu, jenž v tuto chvíli běží," vysvětlil Ptačinský. Budova chomutovského krajského ředitelství ŘSD byla zapečetěna na příkaz generálního ředitelství, které svůj krok konzultovalo s ministrem Bártou. Zapečetěna zůstane zřejmě do pondělí. Veškerou dokumentaci v budově hlídá bezpečnostní agentura, uvedl Ptačinský.   Mluvčí ŘSD Martina Vápeníková dnes ČTK řekla, že řízením chomutovského ředitelství byl dočasně pověřen ředitel pražského ředitelství Jiří Mayer. Dodala, že v pondělí má vedení ŘSD přímo v Chomutově celou situaci řešit. Zabývat se má i případným odvoláním chomutovských manažerů.   Co se týče Hofmanna, Bárta již ve čtvrtek hovořil o tom, že na něj podá trestní oznámení. Důvodem měl být fakt, že manažer chomutovské správy ŘSD využíval automobil od stavební společnosti Skanska, která přitom patří k dodavatelům části úseku silnice R7 za více než dvě miliardy korun. Stavební firma prý platí za octavii leasingové společnosti 13.000 korun měsíčně, na ŘSD posílá faktury za provoz auta ve výši 20.000 korun.   Podle serveru iDnes.cz nejsou na ŘSD auta od firem neobvyklou praxí, podle interní směrnice vydané už v roce 2003 prý musí stavební firmy dodat ředitelství současně i po dobu výstavby auto pro technický dozor. Hofmann ale údajně žádným technickým dozorem není, působí jako ředitel pro výstavbu.   Skanska ve středu odmítla tvrzení, že automobil, kterým jezdí Hofmann, by byl benefitem pro něho. Generální ředitel společnosti Dan Ťok uvedl, že je to automobil pro ŘSD, a ne pro konkrétní osobu. Kritizoval i systém, kdy ŘSD takové automobily při výběrových řízeních požaduje. Ředitel úseku pro výstavbu ŘSD René Poruba nyní chce, aby se podobná praxe zrušila.   Bárta v neděli v pořadu České televize uvedl některé z výsledků auditu, který zadal po svém nástupu do funkce ministra dopravy. Řekl, že vedení ŘSD v Ústeckém kraji je napojeno na "kmotry" ODS a ČSSD Oulického s Bendou.   V reakci na ministrovo tvrzení Benda vydal prohlášení, v němž je označil za nesmyslné a vylhané. Na Bártu chce prý podat i občanskoprávní žalobu. Oulický veškerá podezření ohledně své osoby odmítl. Ministr Bárta slíbil, že do konce tohoto týdne zveřejní důkazy, jimiž svá slova podpoří. Vyšetřování případu by však podle něj mohly zkomplikovat údajně chystané změny ve vedení státních zastupitelství.   Dnes Bártu ke zveřejnění důkazů vyzval předseda ODS v Ústeckém kraji Jan Kubata, protože prý podání trestního oznámení žádným zveřejněním důkazů není. Podle něho je celá věc zpolitizovaná, protože vyjádření ministra spojují ŘSD i s ODS. Dodal, že Oulický i chomutovský ředitel ŘSD Renné Komínek jsou členy ODS, ale jen řadovými, kteří se údajně osobně neznají. Kubata také Bártu obvinil, že již v neděli mluvil v České televizi o výsledcích auditu, auditoři ale prý do Chomutova dorazili až v pondělí. Dodal, že na chomutovském ředitelství nejspíše byly nějaké problémy s využíváním automobilů, prý je to ale záležitost vedení ŘSD, kterou je třeba prošetřit.   Oulický, kterého média označují za kmotra delší dobu, na sebe upozornil například černou stavbou v Chráněné krajinné oblasti České středohoří v obci Moravany na Ústecku. Stavební úřad v Ústí nad Labem mu pak nařídil část staveb zbourat. Média občas upozornila i na podivné aktivity krajského šéfa ČSSD Bendy, který je blízkým spojencem expředsedy sociální demokracie Jiřího Paroubka.   Kubata dnes odmítl i některé informace médií, že firma EDS, kterou Oulický spoluvlastní, se podílela na zakázkách pro ŘSD za 2,5 miliardy korun. Uvedl, že podle čestného prohlášení společnosti EDS, které má, se firma vždy jako nejmenší účastník sdružení firem podílela na dvou zakázkách za celkem 980 milionů korun, přičemž celkový podíl EDS na zakázkách byl necelých 100 milionů korun.   Nynější poslanec ČSSD a bývalý premiér Jiří Paroubek na Bártu dnes podal trestní oznámení kvůli údajnému krácení daní z doby, kdy byl nynější ministr dopravy majitelem a šéfem bezpečnostní agentury ABL.   tmn vlu jpt  