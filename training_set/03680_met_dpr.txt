 V Plzeňském kraji musí řidiči dávat pozor na zbytky sněhu a mlhu  Plzeň 8. ledna (ČTK) - V Plzeňském kraji musí řidiči dávat pozor především na zbytky zledovatělého nebo rozbředlého sněhu, který ještě leží na některých méně frekventovaných vozovkách. Všechny cesty jsou podle informace dispečinku silničářů v současnosti ale sjízdné. Teplota se v regionu pohybuje dnes ráno od jednoho do šesti stupňů nad nulou a cesty po chemickém ošetření nenamrzají. Pozor je třeba dávat na více vody z tajícího sněhu a místy na mlhu.   Povrch dálnice D5 je v současnosti holý a mokrý, ale v úseku mezi 80. až 131. kilometrem je při jízdě doporučena zvýšená opatrnost. Holé a mokré nebo vlhké jsou rovněž silnice první třídy. Zvýšená opatrnost při jízdě je doporučena na Stříbrsku, Tachovsku a na Šumavě. Převážně mokré jsou rovněž komunikace druhé a třetí třídy. Na některých cestách bez chemického ošetření ještě mohou ležet zbytky zledovatělé ujeté vrstvy sněhu.   vlm snm  