 Poláci loni kupovali méně vodky, prý za to může série katastrof  Varšava 5. ledna (zpravodajka ČTK) - Poláci si od prosince předloňského roku do loňského listopadu koupili asi o pět procent vodky méně než ve stejném období o rok dříve. Výrobci tohoto alkoholického nápoje, bez kterého si mnoho Poláků nedokáže představit pořádný večírek, tvrdí, že za snížení poptávky může série katastrof, jež Polsko postihly loni na jaře a v létě.   V Polsku se od prosince 2009 do loňského listopadu prodalo asi 240 milionů litrů vodky, vyplývá z průzkumu agentury Nielsen. Její výrobci zhruba pětiprocentní propad očekávají i pro celý loňský rok. "Na loňské výsledky měla vliv série nepříznivých událostí ve druhém a třetím čtvrtletí: státní smutek, záplavy, vlna veder," vysvětlil v dnešním vydání listu Rzeczpospolita William Carey, šéf společnosti CEDC, klíčový hráč na světovém trhu vodkou. V Polsku jí patří například značky Žubrówka nebo Soplica.   Více než týdenní státní smutek Polsko loni zažilo po leteckém neštěstí u západoruského Smolenska z 10. dubna, při kterém zahynul prezident Lech Kaczyński a desítky dalších představitelů veřejného života. V květnu a červnu, ale i v letních měsících Polsko několikrát zasáhly záplavy.   Zatímco Carey pro letošek očekává oživení na polském trhu s vodkou, agentura Euromonitor International předvídá stagnaci. Podle jejích předpovědí si v roce 2011 polští spotřebitelé koupí vodku v hodnotě asi 12,98 miliardy zlotých (82,7 miliardy korun), což je o pouhou desetinu procenta více než loni. Lépe by si měla v Polsku vést whisky, Euromonitor odhaduje, že za ni milovníci alkoholu vydají o 17 procent více peněz než loni. Růst se čeká i u červeného vína nebo ginu.   Alkoholickým nápojem, který se v Polsku pije nejčastěji, je pivo. Podle loňského průzkumu institutu CBOS si ho dává 52 procent lidí, kteří nejsou abstinenty. Vodkou si připíjí 17 procent lidí.   hab vju  