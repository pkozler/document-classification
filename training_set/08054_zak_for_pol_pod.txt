 Novým policejním prezidentem má být Lessy, premiér má ale pochyby  Praha 19. ledna (ČTK) - Novým policejním prezidentem by podle představ ministra vnitra Radka Johna (VV) měl být dosavadní zástupce šéfa jihomoravské policie Petr Lessy. Jeho jméno dnes ministrovi doporučila poradní výběrová komise. V podvečer ale situaci zkomplikovalo prohlášení premiéra Petra Nečase (ODS), který s navrženým kandidátem musí souhlasit. Nečas zdůraznil, že trvají jeho pochyby o zákonnosti a nestrannosti výběru. Hledání nového šéfa policie tak stále není uzavřenou kapitolou a nadále zatěžuje vztahy mezi dvěma rozhádanými stranami vládní koalice.   Předseda vlády šel dnes tak daleko, že Lessyho jmenování označil za výsledek snahy politiků z koaličních Věcí veřejných dosadit do funkce policejního prezidenta předem vybranou osobu.   John rozhodnutí komise, kterého bylo dosaženo "na základě výsledků psychologických vyšetření, jazykových pohovorů a osobních pohovorů řešících problematiku práce policejního prezidenta a ekonomiku policie", oznámil odpoledne, jen krátce před svou služební cestou do Maďarska.   Dodal, že nového policejního šéfa by mohl jmenovat po návratu v pátek.   Nečasovi chtěl vše oznámit telefonicky, prý se ale nedovolal. Nakonec se premiér ke své nelibosti o výsledku dozvěděl z textové zprávy odeslané z mobilního telefonu Johnovy asistentky.   Lessy sám novinářům řekl, že chce, aby policie přestala být "terčem politických spekulací", policie má totiž podle něj být apolitická. Za jednu ze svých priorit označil lepší komunikaci uvnitř sboru. Více však o svých představách o dalším směřování policie nemluvil, nejprve s nimi chce seznámit nejbližší management.   "Důležité je, abychom přežili letošní krizový rok, co se týká ekonomiky, čili letos to bude zejména o krizovém řízení a vůbec přežití policie v nastavených podmínkách, které na to máme," prohlásil Lessy.   Ministr vnitra vyhlásil výběrové řízení poté, co ke konci roku v důsledku politických obchodů mezi ODS a VV odešel dosavadní policejní prezident Oldřich Martinů.   Obě vládní strany se už několik měsíců vzájemně obviňují ze snahy dosáhnout v policii dominantního vlivu. Boj mezi stranami vyvrcholil na konci roku poté, co vypukla aféra kolem údajné korupce ve Státním fondu životního prostředí, kvůli které rezignoval ministr životního prostředí Pavel Drobil (ODS).   Nečas dnes podotkl, že o Lessym a také o svém náměstku Viktoru Čechovi "jako o vytouženém kandidátovi" John mluvil řadu týdnů. Podobně se prý vyjadřoval také ministr dopravy Vít Bárta (VV), kterého ODS pokládá za muže s největším vlivem na resort.   "I to zpochybňuje nezávislost a nestrannost rozhodování komise," míní Nečas.   Třetí koaliční strana, kterou je TOP 09, Johnovo rozhodnutí respektuje.   Dlouhodobé výhrady má ale předseda vlády i ODS ke způsobu, jakým byl nový policejní šéf vybrán a o souladu tohoto procesu s policejním služebním zákonem.   Podle Nečase se vládní legislativci dosud neshodli na zákonnosti vypsání tendru, pochyby mají také lidé z ministerstva spravedlnosti.   Výběrové řízení mělo být podle premiéra vypsáno až poté, co bylo rozhodnuto o žádosti náměstků policejního prezidenta na ustavení do funkce prezidenta. V tendru prý navíc byly definovány diskriminující podmínky pro některé kandidáty.   Samotnou Johnovu výběrovou komisi Nečas už dříve označil za "kočkopsa" a "paskvil".   Její práce se nakonec rozhodli neúčastnit ani opoziční sociální demokraté, které ministr vnitra přizval. Ti dnes oznámili, že budou jmenování nového policejního prezidenta respektovat v případě, že s Johnovou volbou bude souhlasit i premiér.   I ČSSD ale kritizuje zákonnost výběru nového šéfa policie, což prý podrývá jeho autoritu. Také podle KSČM výběrová komise svým složením neodpovídala politickým, ani odborným kritériím. Odbornou způsobilost Lessyho ČSSD nechce hodnotit, pro komunisty je problematická.   Vnitro kritizované výběrové řízení vyhlásilo 4. ledna a do uzávěrky 10. ledna obdrželo celkem 11 přihlášek. Šest uchazečů ale nesplňovalo kritéria a byli vyřazeni.   Už v úterý 18. ledna poradní komise pro výběr policejního prezidenta nedoporučila na funkci ani náměstka ministra vnitra Viktora Čecha, který byl považován za favorita, ani náměstka policejního prezidenta Ivana Bílka. Podle vnitra tak bylo vyhověno služebnímu zákonu.   Dnes výběrová komise volila mezi šéfem pražské policie Martinem Červíčkem, ředitelem policie Ústeckého kraje Jiřím Vorálkem a Lessym.   jd mal  