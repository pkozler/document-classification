 Zisk eBay kvůli předloňských mimořádným ziskům klesl  San Francisco 20. ledna (ČTK) - Zisk internetové aukční síně eBay Inc. v posledním loňském čtvrtletí prudce klesl, protože předloni společnost zaúčtovala mimořádný zisk z prodeje společnosti Skype. Bez zahrnutí mimořádných položek však zisk stoupl o 24 procent a tržby v hlavní předvánoční sezoně vzrostly o pět procent.   Čistý zisk za tři měsíce do konce prosince klesl na 559,2 milionu USD (10,1 miliardy Kč), tedy 42 centů na akcii, z předloňských srovnatelných 1,35 miliardy USD, neboli 1,02 dolaru na akcii. Bez zahrnutí mimořádných položek, včetně prodeje Skype, zisk činil 52 centů na akcii, o deset centů více než před rokem. Analytici očekávali zisk 47 centů na akcii.   Tržby stouply na 2,5 miliardy USD. Tržby internetových obchodů, které zahrnují mimo jiné stránky eBay.com, Shopping.com a StubHub, vzrostly o čtyři procenta na 1,52 miliardy USD. Tržby divize plateb, která zahrnuje službu PayPal, se zvýšily o 22 procent na 971 milionů USD.   Hrubý objem zobchodovaného zboží stoupl o šest procent na 15 miliard USD. Tento ukazatel měří hodnotu veškerého zboží prodaného na eBay bez automobilů. Počet aktivních registrovaných uživatelů, což je pro investory hlavní ukazatel toho, jak se společnosti daří lákat nové prodávající a kupující, se zvýšil o pět procent na 94,5 milionu. Celkový objem plateb pak vzrostl o 26 procent na 26,9 miliardy USD a PayPal měl na konci roku 94,4 milionu aktivních registrovaných účtů.   Za celý rok se zisk firmy snížil na 1,8 miliardy USD, tedy 1,36 dolaru na akcii, z 2,39 miliardy USD, neboli 1,83 dolaru na akcii, v roce 2009. Tržby stouply o pět procent na 9,16 miliardy USD, napsala agentura AP.   irl mha  