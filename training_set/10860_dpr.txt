 Letiště v Dubaji odbavilo loni rekordní počet cestujících  Dubaj 26. ledna (ČTK) - Mezinárodní letiště v Dubaji loni odbavilo rekordních 47,2 milionu cestujících, o 15 procent více než ve 2009. S dalším růstem počítá nejvytíženější letiště na Blízkém východě i letos, a to o 11 procent.   K růstu počtu cestujících přispělo celkové oživení poptávky po letecké přepravě. Dubajské letiště je také hlavním letištěm domácích aerolinek Emirates, které jsou největší v regionu. Emirates i další aerolinky plánují v letošním roce rozšíření nabídky tras do Evropy, Asie, Afriky a Austrálie a Dubaj je rovněž často využívána jako tranzitní letiště.   Kromě počtu cestujících se zvýšil i objem přepraveného nákladu, a to o téměř 18 procent na 2,3 milionu tun. Provozovatel letiště loni uvedl, že do roku 2015 čeká zvýšení objemu přepraveného nákladu o 48 procent.   Letiště Dubai International je podle počtu přepravných cestujících pátým největším na světě a podle objemu nákladu čtvrtým největším. Podle analytiků by se letiště případně mohlo podle počtu cestujících brzy stát i světovou jedničkou. Emirát Dubaj se totiž letos chystá otevřít největší letiště na světě s celkovou kapacitou 160 milionů cestujících, napsaly agentury AP a Reuters.   irl vju  