 Kocourek chce do obnovy Kladenska investovat 300 milionů korun  Kladno 7. ledna (ČTK) - Stát má připraveno 300 milionů korun na likvidaci škod souvisejících s útlumem hornictví na Kladensku. Doposud investoval kolem 1,2 miliardy korun. Novinářům to dnes při návštěvě Kladna řekl ministr průmyslu a obchodu Martin Kocourek (ODS). S primátorem největšího středočeského města Danem Jiránkem (ODS) hovořil například o ekologických zátěžích, které brání rozvoji areálu bývalé Poldovky, kde by v budoucnosti měla vzniknout průmyslová zóna.   Podle Kocourka region Kladenska prochází dlouhým obdobím transformace na lehký průmysl a ministerstvo musí pomoci především s projekty, které pomáhají region zbavovat následků těžby uhlí a těžkého průmyslu. "Připraveno je 300 milionů. Jejich čerpání se bude odvíjet od konkrétních projektů, které Kladno připraví," uvedl.   Jiránek řekl, že stát má vůči území bývalého průmyslového areálu dluh, se kterým by měl městu pomoci. Město podle něj ovšem musí nejprve připravit analýzu rizik a vypočítat ekologické škody, které se na území o velikosti asi 300 hektarů nacházejí. "Teprve poté se můžeme bavit o podpoře státu," dodal.   Nyní se podle Jiránka koná výběrové řízení na zhotovitele analýzy, která bude podle odhadů stát až 60 milionů Kč. Její výsledky by mohly být známy asi za rok. Kromě ekologických otázek ovšem Kladno musí podle Kocourka vyřešit rovněž problém dopravní infrastruktury. "Mám pocit, že Kladensko je vzhledem k blízkosti v Praze z tohoto důvodu přechodu od těžkého průmyslu zanedbáváno. Tento problém neexistuje jen v Ostravě nebo Ústí nad Labem," dodal Kocourek.   mar sap  