 Olomouc obnoví po více než 10 letech lávku do botanické zahrady  Olomouc 24. ledna (ČTK) - Olomoucká radnice obnoví po více než deseti letech lávku do botanické zahrady. Most přes Mlýnský potok v Bezručových sadech poničily v roce 1997 záplavy. Investice si vyžádá podle předběžných odhadů asi dva miliony korun, část nákladů uhradí dotace z evropských fondů.   "Návštěvníci Bezručových sadů se s největší pravděpodobností dočkají obnovy lávky v průběhu letošního roku. Našim záměrem je zřídit jejím prostřednictvím nový hlavní vstup do botanické zahrady," řekl ČTK Jiří Svačinka, vedoucí technického úseku Výstaviště Flora, které je správcem parků.   Doplnil, že další letošní investice do městských parků budou směřovat například do obnovy cestní sítě a mobiliáře v Čechových a Bezručových sadech. Výstaviště Flora se také pustí, pokud získá povolení dotčených orgánů, do druhé etapy kácení historické Rudolfovy aleje ve Smetanových sadech.   orv sap  