 Karlovarskému kraji při odchodu lékařů pomohou soukromé nemocnice  --------------------    Ke zpravodajství: AUDIO   --------------------    Karlovy Vary 12. ledna (ČTK) - Karlovarskému kraji v případě, že odejdou lékaři z jeho nemocnice, pomohou v rámci svých možností soukromé nemocnice v Mariánských Lázních a Ostrově a také nemocnice v Sokolově, kterou kraj od ledna pronajal ostrovské nemocnici. Kraj bude o pomoci v případě krize jednat i s Fakultní nemocnicí v Plzni, oznámil dnes novinářům hejtman Josef Novotný (ČSSD).   V Karlovarském kraji podalo výpověď 78 lékařů z krajské nemocnice v Chebu a v Karlových Varech, což je zhruba 30 procent z celkového počtu. Z Karlových Varů má odejít 59 lékařů, z Chebu 19. V pronajaté sokolovské nemocnici a v soukromých nemocnicích žádný lékař výpověď nedal, uvedl hejtman. Nejhorší situace by v případě, že všichni lékaři ve výpovědi odejdou, nastala pro interní a gynekologická oddělení.   Generální ředitel krajské nemocnice Zdeněk Horák se však domnívá, že 70 až 80 procent lékařů podalo výpověď jen ze solidarity a do odchodu se jim příliš nechce. "Věřím tomu, že část doktorů skutečně odejde. Ale myslím si, že jistě ne všichni, kdo výpovědi podali. Řada z nich si teď začíná uvědomovat, že by skutečně ohrozili samotnou existenci nemocnic. Jednání s primáři a lékaři i nadále vedeme," konstatoval Horák.   Krajská nemocnice se přesto připravuje na krizovou variantu. Oslovila personální agentury, aby hledaly lékaře pro práci v nemocnicích v Karlovarském kraji. Horák uvedl, že jim může nabídnout velmi dobré podmínky. Z lékařů, kteří výpovědi podali, má zatím většina otevřenou cestu zpět. Horák však poznamenal, že to pro úplně všechny nemusí platit. "Může nastat situace, že si budeme vybírat, koho chceme," dodal.   Hejtman se kromě pomoci soukromých a fakultních nemocnic zmínil o případném oslovení nemocnic v sousedním Německu. Krajský radní pro zdravotnictví Václav Larva (ČSSD) uvedl, že je to ovšem spíše jen fabulace a tomuto řešení reálně brání celá řada právní i finančních problémů. "Na to jsme narazili nedávno, když se zvažovala přeshraniční spolupráce při zásazích leteckých záchranářů," řekl Larva.   Vladimír Meluzín mol  