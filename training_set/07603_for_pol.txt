 Obamu opouští mluvčí Gibbs, hodlá se stát poradcem  --------------------    Ke zpravodajství: FOTO ve Fotobance  ID foto: F201012140347001, F201012130353501, F201011290283901   Ve 4. odstavci jsme doplnili reakci prezidenta Obamy.   --------------------    Washington/New York 5. ledna (zpravodaj ČTK) - Amerického prezidenta Baracka Obamu opouští jeho mluvčí a blízký spolupracovník Robert Gibbs. Podle amerických médií to mluvčí dnes ráno místního času oznámil svým kolegům. V Bílém domě by měl skončit v únoru. Nadále se hodlá věnovat dráze politického poradce v kampani za znovuzvolení současného šéfa Bílého domu. Zpráva přichází v okamžiku, kdy se spekuluje také o odchodu dalších Obamových spolupracovníků.   Podle kuloárních informací prezidenta v brzké době opustí i poradce David Axelrod nebo zástupce personálního šéfa Bílého domu Jim Messina. Hodlají se prý rovněž více soustředit na přípravu volební kampaně pro rok 2012, kdy bude prezident usilovat o znovuzvolení.   Podle deníku The Washington Post Gibbsův odchod v podstatě znamená, že volební kampaň pro rok 2012 už začala, napsal list. Zároveň změny také ukazují, že Obamův tým bere volby vážně a nechce zaváhat hned na začátku.   Šéf Bílého domu dnes řekl, že Gibbs nadále zůstane jeho blízkým poradcem. "V současnosti již pracuje šest let v kuse 24 hodin denně za relativně skromný plat. Myslím si, že je přirozené, pokud někdo jako Robert chce na chvíli ustoupit do pozadí, aby si věci promyslel a oddechl si," uvedl rovněž Obama.   Jméno Gibbsova nástupce zatím nebylo oznámeno. Podle mluvčího by se tak ale mohlo stát do dvou týdnů. Gibbs mezi americkými novináři nebyl příliš populární. Vadil jim zejména údajně přezíravý přístup mluvčího a malý počet tiskových konferencí za účasti prezidenta. Podle mnoha komentátorů se také Bílému domu nedařilo informovat veřejnost o prezidentově politice a jeho úspěších.   Popularita amerického prezidenta v uplynulém roce značně poklesla. V listopadových kongresových volbách také Obamovi demokraté utrpěli výraznou porážku, když ztratili většinu ve Sněmovně reprezentantů. Ve stočlenném Senátu si ji sice udrželi, ale i zde přišli o pět křesel.   Obama nyní podle deníku The New York Times dokončuje obnovu týmu svých poradců. Jeho nová sestava by prezidenta měla dovést až k volbám v roce 2012 a odrážet změněnou politickou realitu ve Washingtonu. V nedávných parlamentních volbách totiž výrazně posílili republikáni a Obama má značně svázané ruce při prosazování nových zákonů.   Důraz prý přitom prezident při sestavování nového týmu klade na ekonomiku. Již tento pátek se tak očekává jmenování nového hlavního ekonomického poradce. Favoritem je Gene Sperling, který tuto pozici zastával již v administrativě bývalého prezidenta Billa Clintona. Hlavním úkolem nového hlavního ekonomického poradce bude najít recept na vysokou nezaměstnanost, kvůli které se od Obamy odvracejí voliči.   fcz hej  