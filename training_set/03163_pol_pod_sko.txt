 Hostivické gymnázium se otevře, budou v něm zřejmě dvě třídy  Hostivice (u Prahy) 16. května (ČTK) - Gymnázium v Hostivici u Prahy, kam se podle dosavadních informací hlásil malý počet dětí, se nakonec otevře. Dosud se přihlásilo 31 studentů a výběrové řízení ještě není zdaleka u konce. Předpokládá se, že ve škole budou dvě třídy, sdělila dnes ČTK mluvčí Středočeského kraje Berill Mascheková.   Vznik školy v hejtmanově bydlišti kritizují opoziční občanští demokraté, podle nichž není takové instituce zapotřebí. Tvrdí, že nabídka míst na gymnáziích převyšuje poptávku žáků. Šéf středočeské ODS Petr Bendl nedávno prohlásil, že podle jeho informací projevilo zájem o studium v Hostivici pouze sedm studentů, což dokládá nesmyslnost celého rozhodnutí založit tam novou školu. Hejtman byl v minulosti z opozičních lavic kritizován i kvůli šedesátimilionové dotaci na výstavbu umělecké školy v Hostivici a kvůli výstavbě fontány ve městě.   Rath nejdříve připustil, že pokud bude zájem o studiu malý, hostivické gymnázium pro nadané děti se nemusí vůbec otevřít. Dnes ale prostřednictvím mluvčí vzkázal, že se studentů hlásí dostatek. Výuka má začít letos 1. září. Vznik nové školy je podle něj reakcí na nedávné zavírání středních škol, a to i ve středních Čechách, kde podle Ratha narůstá potřeba všeobecného vzdělání pro talentované žáky.   Návrh na zřízení gymnázia v Hostivici byl podle krajských úředníků vypracován kvůli rostoucímu počtu dětí v okrese Praha-západ a nedostatečné kapacitě školských zařízení. Gymnázium bude sídlit v bývalé základní škole, která se stěhuje do nové budovy. Mělo by být zaměřeno především na sportovní, hudební a výtvarnou výuku.   khj snm  