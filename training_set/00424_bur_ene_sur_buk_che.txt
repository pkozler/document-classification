 Ropy kvůli oživení dolaru a zvýšení úroků v Indii výrazně klesla  Upravili jsme první odstavec a aktualizovali ceny,  rozšířili o 5. odstavec.   --------------------    Londýn 3. května (ČTK) - Světové ceny ropy dnes zrychlily počáteční ztráty až na téměř tři dolary na barel a severomořská ropa Brent sestoupila ke 122 dolarů. Ropný trh sráželo dolů oživení kurzu dolaru ze tříletých minim a zvýšení úrokových sazeb v Indii, které posílilo obavy o vývoj globální poptávky.   Cena Brentu klesla v závěrečném technickém výprodeji na zhruba 122,30 dolaru za barel a proti pondělku ztratila téměř tři dolary, třebaže na počátku dne byla nad 125 dolary. Americká ropa WTI oslabila o 2,47 dolaru na 111,05 dolaru za barel.   Index dolarového kurzu ke koši šesti měn dnes po čtyřech týdnech klesajícího trendu posílil o 0,2 procenta. Silnější dolar většinou oslabuje ropu a další komodity obchodované v americké měně.   Dalším faktorem, který přispěl k poklesu cen ropy, bylo rozhodnutí indické centrální banky zvýšit v boji proti inflaci základní úrokovou sazbu o 0,5 procentního bodu. "Vládnou obavy, že vyšší úrokové sazby by mohly poškodit ekonomický růst, což tlačí ceny ropy dolů. Indie je jednou z největších mladých tržních ekonomik, které by měly dodat podstatnou část globálního růstu," řekl agentuře Reuters analytik Michael Hewson z firmy CMC Markets.   Ke konci obchodování pokles cen zrychlily technické výprodeje, když se Brent dostal pod 20denní klouzavý průměr. K poklesu na ropném trhu přispělo i oslabování akcií.   Pondělní zpráva o bin Ládinově smrti podle analytiků nic zásadního na trhu ovlivněném nejvíce nepokoji na Blízkém východě a boji v Libyi nezměnila. Ropu by to mohlo nyní spíše podporovat, protože se zvýšilo riziko odvetných útoků teroristů.     Závěrečné ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  122,28  125,12     New York - Nymex  WTI  červen  111,05  113,52     hp vju mha  