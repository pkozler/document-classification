 Dánský Vestas do Číny dodá dalších 25 větrných turbín  Kodaň 7. ledna (ČTK) - Dánská společnost Vestas získala zakázku na výrobu dalších 25 turbín pro větrný park v Číně. Vestas je největším výrobcem větrných turbín na světě a v Číně se mu daří odbyt vytrvale zvyšovat. Informovala o tom dnes agentura Reuters, hodnotu zakázky ale neuvedla. Loni Vestas prodej turbín v Číně zvýšil na nový rekord.   Úspěch při získávání zakázek je obzvlášť důležitý z toho důvodu, že Čína se loni stala druhou největší ekonomikou světa. Z nejvýznamnějších ekonomik pak vykazuje zdaleka nejvyšší tempo růstu a má v plánu budovat další větrné parky.   Nově oznámená zakázka je za poslední více než týden už druhá, kterou dánský podnik získal od čínské společnosti Hebei Construction Investment New Energy Company (HCINEC). Turbíny má firma dodat během třetího čtvrtletí tohoto roku.   Čína se v roce 2009 stala největším trhem pro větrné turbíny. Vestas má v Číně továrnu v Tiencinu, která je zároveň největším integrovaným výrobním závodem, který Vestas má. Loni v říjnu pak firma v Pekingu otevřela centrum výzkumu a vývoje. Veškeré výrobní kapacity v Číně si chce firma rezervovat, aby letos pokryla poptávku na tamním trhu.   Čína ale zdaleka není jedinou zemí, kde se dánskému podniku tolik daří. Loni získal Vestas rekordní objem zakázek i v Severní Americe, kde překonal rekord z roku 2007. Turbíny, které si tamní odběratelé loni objednali, mají celkový výkon 1883 megawatt. Vestas získal 15 zakázek, z toho deset z USA a pět z Kanady.   Čísla, která Vestas v těchto dnech zveřejňuje, vyznívají optimisticky. V letech 2008 a 2009 se prodej turbín propadl kvůli globální krizi, výsledky za loňský rok ale svědčí o tom, že trh se vrací k normálu. Například v roce 2009 Vestas kvůli krizi nedostal v USA jedinou zakázku.   spr vju  