 T-Mobilu do března klesly tržby o 9 procent na 6,5 miliardy korun  Doplnili jsme podrobnosti ve 2. a 4. až 6. odstavci. Upravili jsme.   --------------------    Praha 6. května (ČTK) - Tržby tuzemského mobilního operátora T-Mobile se v prvním čtvrtletí snížily o devět procent na 6,5 miliardy Kč, hlavně kvůli klesajícím cenám služeb. Počet zákazníků stagnoval na 5,4 milionu. Firma to dnes oznámila ČTK v tiskové zprávě.   Tržby z mobilních služeb klesly téměř o 11 procent na šest miliard Kč. Hrubý provozní zisk EBITDA se snížil o pět procent na 3,3 miliardy korun.   "Dosažené výsledky zcela odpovídají prostředí, v němž působíme. Zákazníci jsou převážně věrni svému operátorovi a majitelé předplacených karet stále častěji přecházejí na výhodnější tarifní smlouvy. Ceny telekomunikačních služeb trvale klesají, což se logicky odráží i na tržbách. Jasným trendem je rostoucí podíl datových služeb na příjmech," uvedl generální ředitel Milan Vašina.   Počet tarifních zákazníků T-Mobilu se meziročně zvýšil o téměř čtyři procenta na 2,8 milionu lidí. Naopak počet uživatelů předplacených karet zhruba stejným tempem klesl na 2,65 milionu. "V dnešní době je jasné, že hlavním úkolem operátora je udržet stávající zákazníky," dodal Vašina.   Hlavním faktorem, který přispívá k vyšší oblibě tarifních programů, je podle mluvčí Martiny Kemrové široká nabídka integrovaných služeb a jejich výhodné podmínky a možnost jejich spojování do výhodných balíčků. Průměrný měsíční podíl zákazníků, kteří se rozhodnou odejít, se drží na 1,3 procenta.   T-Mobile v prvním čtvrtletí významně investoval především do pokrytí vysokorychlostní 3G sítě. Ke konci března 2011 bylo pokryto 42,5 procenta populace a 329 lokalit. V současnosti to je 45 procent respektive 406 měst a obcí.   Průměrná měsíční útrata za mobilní telekomunikační služby (ARPU) činila od ledna do konce března 370 Kč, což je o 11 procent méně než v prvním čtvrtletí loňského roku. Podíl nehlasových služeb byl 24 procent. Konkurence zatím výsledky neoznámila.   jsa dvd  