 Čína poprvé uvalila vyrovnávací clo na zboží z EU  Peking 16. května (ČTK) - Čína vůbec poprvé uvalila vyrovnávací clo na zboží z Evropské unie, a to na dovoz bramborového škrobu. Vyplývá to ze zprávy, kterou dnes zveřejnilo na svých internetových stránkách čínské ministerstvo obchodu. Rozhodnutí přichází krátce poté, co EU rozhodla o vyrovnávacím clu na dovoz křídového papíru z Číny.   Čínské ministerstvo obchodu již v dubnu uvalilo na bramborový škrob z EU andidumpingové clo. Současně tehdy varovalo, že do srpna rozhode i o případném antisubvenčním clu, které se zavádí kvůli vyrovnání státní subvence. Dnes dodalo, že při vyšetřování zjistilo, že firmy z EU získaly dotace na zásoby škrobu až 11,19 procenta. Cla se začnou vybírat od 19. května.   EU v sobotu oznámila, že uvaluje vyrovnávací cla na dovoz křídového papíru z Číny. Místní firmy podle EU získávají nelegální státní pomoc, která poškozuje producenty v EU. Cla mají platit pět let a budou mít dvě složky. Až 12 procent hodnoty dovozu bude komise vyměřovat za nelegální státní podporu a dalšími až 35,1 procenta bude vyrovnávat dumpingové ceny samotných čínských vývozců.   Obchodní napětí mezi oběma zeměmi přichází v týdnu, kdy se chystá na čtyřdenní návštěvu Číny prezident EU Herman Van Rompuy. Cesta by se měla zřejmě týkat nákupu dluhu problémových evropských zemí Čínou, tématem jednání by mohlo být i rostoucí napětí v obchodních vztazích. Hodnota obchodu se zbožím mezi Čínou a EU loni činila téměř 400 miliard eur (9,8 bilionu Kč).   Podle expertů rozhodnutí o antisubvenčních clech na obou stranách je důkladně vypočítaným krokem, který i přes načasování nemá znamenat, že by vypukla nekontrolovatelná obchodní válka. Zahrnuje totiž pouze velmi malou část vzájemného obchodu. Podle agentury Reuters EU v roce 2009 dovezla z Číny křídový papír v hodnotě 130 milionů eur.   irl dvd  