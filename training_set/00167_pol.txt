 U súdánského referenda se vyskytly první nesrovnalosti  Džuba 25. ledna (ČTK) - U súdánského referenda se vyskytly první nesrovnalosti poté, co vyšlo najevo, že v sedmi ze 76 států súdánského jihu volilo více než 100 procent voličů. Informovala o tom dnes agentura Reuters. Volební komise ale nesrovnalosti označila za pouhé organizační chyby. Na výsledek referenda prý nebudou mít vliv.   Podle dosud zveřejněných částečných výsledků se pro nezávislost jižního Súdánu vyslovilo téměř 99 procent voličů. Podle údajů z některých států to ale vypadá, že hlasy do uren vhodilo více voličů, než bylo původně zaregistrováno.   Volební komise se tuto anomálii snažila zlehčit vysvětlením, že ji zřejmě zavinily chybné údaje o počtu zaregistrovaných voličů. Na regulérnost hlasování, jehož výsledkem bude s největší pravděpodobností vznik samostatného jižního Súdánu, to prý nebude mít žádný vliv. Na referendum současně dohlíželo několik mezinárodních komisí, které na něm neshledaly nic neregulérního.   Vypsání referenda bylo součástí mírové dohody z roku 2005, která ukončila více než dvě desítky let trvající občanskou válku mezi severem a jihem. Očekávané osamostatnění jihu připraví Súdán o třetinu území a téměř čtvrtinu obyvatelstva. Sever také přijde o přímou kontrolu nad zásobami ropy, které se nacházejí na jihu.   drk  