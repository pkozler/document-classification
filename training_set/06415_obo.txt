 ČOI loni od spotřebitelů dostala rekordních skoro 18.900 podání  Praha 9. května (ČTK) - Česká obchodní inspekce (ČOI) loni od spotřebitelů obdržela rekordních 18.893 podání, ve srovnání s rokem 2009 jich bylo o 1884 více. Vyplývá to z výroční zprávy za rok 2010, kterou ČOI zveřejnila na svých internetových stránkách  www.coi.cz .   "Nejčastěji byla podání zaměřena na reklamace ve vztahu k informační povinnosti a poctivost prodeje, zejména v obchodních řetězcích. S rozvojem internetu vzrostl i počet podání, která směřují na provozovatele internetového prodeje," uvedla ČOI.   Reklamací se loni týkalo celkem 6003 podání. Spotřebitelům vadilo například to, že nemohli odstoupit od kupní smlouvy a dostat zpět peníze anebo že jejich reklamace nebyla vyřízena ve třicetidenní lhůtě. Na internetový obchod loni ČOI evidovala 1127 podání. Na nekalé obchodní praktiky jich bylo 675, na potraviny 546 a veřejné stravování 441.   "Celkový počet přijatých podání se v roce 2010 zvýšil, a potvrdil se tak trend posledních let, kdy stále více spotřebitelů využívá služeb elektronické podatelny," stojí ve výroční zprávě ČOI.   ČOI loni provedla celkem 48.001 kontrol a nedostatky zjistila v 15.285 případech. ČOI v roce 2010 rozdala firmám a podnikatelům za různé prohřešky pokuty v rekordní hodnotě bezmála 63 milionů korun. O rok dříve ČOI uložila pokuty v celkové výši 61,2 milionu korun.     Počet podání, které eviduje ČOI      Rok  2005  2006  2007  2008  2009  2010     Počet  7002  9243  12.198  15.690  17.009  18.893     Zdroj: ČOI   beh dvd  