 Benzin i nafta v Česku v minulém týdnu mírně zlevnily  Praha 16. května (ČTK) - Ceny pohonných hmot v Česku v uplynulém týdnu mírně klesly. Benzin Natural 95 zlevnil v průměru o deset haléřů na 35,12 koruny za litr. Cena nafty se snížila o 14 haléřů na 34,31 Kč/l. Vyplývá to z údajů společnosti CCS, která ceny pohonných hmot dlouhodobě sleduje.   Podle analytika Petra Čermáka ze společnosti Colosseum stojí za zlevněním pokles cen ropy na světových trzích v minulém týdnu. "Výraznějšího zlevnění jsme však nedočkali kvůli oslabující koruně," dodal Čermák. Pohonné hmoty by podle něj měly zlevňovat i v příštích dnech zejména kvůli poklesu cen na burze v Rotterdamu. Kvůli slabší koruně ale zlevnění podle Čermáka bude jen velmi mírné.   Nejdražší byl v neděli benzin v Jihomoravském kraji. Jeho cena zde během minulého týdne klesla o osm haléřů na 35,70 koruny za litr. Následovala Praha, kde se cena snížila o 19 haléřů na 35,40 Kč/l. Ve Zlínském kraji stál litr benzinu 35,39 Kč.   Nejlevnější byl benzin v Libereckém kraji. Jeho cena zde během minulého týdne klesla o 13 haléřů na průměrných 34,59 Kč/l. Následoval Jihočeský kraj s cenou 34,73 Kč/l. V Ústeckém kraji platili řidiči 34,78 Kč/l.   Nafta byla nejdražší stejně jako benzin v Jihomoravském kraji. Litr zde stál průměrně 34,93 Kč. Následoval Zlínský kraj s cenou 34,74 Kč/l. Na Vysočině platili motoristé 34,65 Kč/l.   Nejlevnější diesel byl v neděli za 33,93 Kč/l v Libereckém kraji. V Ústeckém kraji stál litr 33,96 koruny.     Průměrné ceny pohonných hmot k 15. květnu 2011:      Kraj  Natural 95  Nafta     Celá ČR  35,12  34,31     Hl. m. Praha  35,40  34,51     Jihočeský  34,73  34,05     Jihomoravský  35,70  34,93     Karlovarský  35,14  34,14     Královéhradecký  34,96  34,08     Liberecký  34,59  33,93     Moravskoslezský  35,35  34,31     Olomoucký  35,10  34,07     Pardubický  35,01  34,24     Plzeňský  35,26  34,39     Středočeský  35,03  34,35     Ústecký  34,78  33,96     Vysočina  35,24  34,65     Zlínský  35,39  34,74     Zdroj: CCS   lko dvd  