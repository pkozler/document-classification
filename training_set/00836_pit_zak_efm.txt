 Sony odhalila další útok hackerů, ohroženo je až 25 milionů lidí  --------------------    Ke zpravodajství: FOTO ve Fotobance; FOTO/aktuality   --------------------    Tokio/New York 3. května (ČTK) - Krize kolem úniku osobních údajů z herních systémů japonské společnosti Sony se prohlubuje. Firma v noci na dnešek odhalila další masivní útok hackerů, který se odehrál rovněž v polovině dubna a zasáhl službu Sony Online Entertainment (SOE). Ohrožena jsou data 24,6 milionu lidí, mimo jiné z Rakouska, Německa, Španělska a Nizozemska. O České republice se zpráva nezmiňuje.   Nově zjištěný útok se odehrál 16. a 17. dubna a firma jej odhalila, když vyšetřovala okolnosti původního útoku hackerů na síť PlayStation Network. Ten se odehrál 17. až 19. dubna a firma o něm informovala před týdnem. Celkem jsou tedy kompromitovány osobní údaje včetně čísel kreditních karet více než 100 milionů lidí z celého světa.   Sony Online Entertainment je součástí koncernu Sony. Firma sídlí v San Diegu v Kalifornii a vyvíjí hry, které může hrát ze vzdálených počítačů více hráčů současně. Zájemci si hry stahují přímo z firemních serverů a pak si je instalují na své počítače. Firma službu prozatím  odstavila  a kdy ji zprovozní, neuvedla.   Zatím není jasné, kolik dat bylo skutečně ukradeno a kolik jich je pouze v ohrožení. Sony ale zatím nemá poznatky o tom, že by hackeři použili data z kreditních karet a někomu skutečně ukradli peníze. Ukradeno ale mohlo být asi 23.400 finančních záznamů ze starší databáze z roku 2007, kde jsou uložena i data hráčů ze zemí mimo Spojené státy.   spr jw  