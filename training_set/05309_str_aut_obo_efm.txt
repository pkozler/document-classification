 V Praze se otevře zastoupení italské automobilové značky Abarth  Praha 13. ledna (ČTK) - Na jaře letošního roku se v Praze otevře první tuzemské zastoupení italského výrobce sportovních automobilů Abarth. Sídlit bude v servisním areálu Ferrari a Maserati. ČTK to dnes oznámila společnost v tiskové zprávě.   Zastoupení a servis Abarthu otevře společnost Pitlane, která je sesterskou firmou českého dovozce Ferrari a Maserati Scuderia Praha. V aktuální nabídce značky jsou zejména upravené modely Fiat Grande Punto a Fiat 500. Jednu variantu Fiatu 500 nabízí pod názvem Tributo Ferrari.   "Uplynulý rok potvrdil naše dlouhodobé úsilí o poskytování co nejvyššího standardu služeb. Jako jedni z prvních na světě jsme splnili nejnovější nároky Ferrari, prostornější a nejmoderněji vybavený servis přináší mimo jiné navýšení kapacity, a tím i zkrácení servisu. Začlenění Abarthu do našeho portfolia pro nás bylo logickým krokem, protože tato značka má velmi podobnou duši a hodnoty jako Ferrari a Maserati," uvedl majitel Scuderie Robert Pergl.   Scuderia loni otevřela v Praze novou prodejnu Ferrari a v závěru roku přestěhovala sídlo společnosti a servis do nově zrekonstruovaných prostor v pražské Čistovické ulici. Servis je vybavený technologií od dvorních dodavatelů Ferrari a Maserati, firem Corghi a Car Bench, významnou novinkou je samostatná klempírna. Společně s proškolením techniků firma získala od Ferrari certifikaci pro provádění strukturálních oprav hliníkových karosérií.   jsa dvd    