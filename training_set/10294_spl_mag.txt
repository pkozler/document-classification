 V Hradci Králové začalo fungovat nové taneční centrum  --------------------    Ke zpravodajství: ilustrační FOTO ve Fotobance  ID foto: P200806080149901, IF00005152   --------------------    Hradec Králové 4. ledna (ČTK) - Taneční skupina T-Bass otevřela v Hradci Králové taneční centrum nazvané Dance Fabrique, které zájemcům nabízí možnost tance ve čtveřici sálů a potřebné zázemí. Denně se v centru mohou vystřídat až stovky lidí. ČTK o tom dnes informoval Zdeněk Zolman ze skupiny T-Bass.   Nový taneční prostor vznikl rekonstrukcí někdejšího průmyslového objektu na Velkém náměstí v historickém centru Hradce Králové, který vlastník skupině pronajal na deset let. Taneční centrum zabírá 800 metrů čtverečních. Podobně velká centra podle Zolmana fungují dosud pouze v Praze a Brně.   Kromě tréninků skupiny T-Bass v něm budou také kurzy tance pro veřejnost. "Naším cílem je přilákat k nám všechny z řad široké veřejnosti napříč věkem, kteří mají o tanec zájem a dosud jen neměli čas nebo odvahu to zkusit," uvedl Zolman.   Lekce pro veřejnost nabídnou různé styly, některé na pomezí tance a cvičení, například populární zumbu. "Pro děti je připravena také možnost výuky v angličtině a do budoucna chceme naši nabídku rozšířit také o speciální cvičení pro maminky s dětmi nebo o cvičení pro seniory," uvedl Zolman. Rozvrh jednotlivých lekcí je možné najít na  www.t-bass.cz .   Hradecká taneční skupina T-Bass, která vznikla v září 1997, se věnuje například tanečním stylům hip hop, break dance či R'n'B, účastní se tuzemských i mezinárodních tanečních soutěží. Nyní má zhruba pět stovek členů a dosud kromě bývalého objektu kina Mladých v Malšovicích využívala několik školních tělocvičen po městě.   sja kš  