 Francie má novou kategorii superluxusních hotelů - je jich osm  Paříž 5. května (ČTK) - Osm francouzských hotelů, které nejlépe ztělesňují "skvělost po francouzsku" bylo dnes zařazeno do nově vytvořené kategorie superluxusních hotelů nesoucích označení "palace". Oznámila to zvláštní porota, která byla výběrem pověřena.   Polovina členů tohoto velmi výlučného klubu je z Paříže. Jsou to hotely Le Bristol, Meurice, Parc Hyatt Vendôme a Plaza-Athénée. Dva další - Airelles a Cheval Blanc - jsou v proslulém alpském zimním středisku Courchevelu. V Biarritzu v jihozápadním cípu země je to hotel Palais a v Saint-Jean-Cap-Ferrat na Azurovém pobřeží Grand Hôtel Cap Ferrat.   První plaketa s označením "palace" bude dnes upevněna na fasádu pařížského Le Bristol, který je jen několik desítek metrů od prezidentského Elysejského paláce.   Kategorie "palace" byla oficiálně vytvořena v listopadu v rámci celkové reformy třídění francouzských hotelů. Osmička "paláců" byla vybrána z asi 130 pětihvězdičkových hotelů. V čele poroty byl člen Francouzské akademie spisovatel Dominique Fernandez.   pz dr  