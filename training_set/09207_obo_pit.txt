 Slevové servery začaly v Česku nabízet také luxusní zboží  Praha 3. května (ČTK) - Slevové portály se v Česku začaly zaměřovat i na luxusnější zboží, aby se odlišily od stále početnější konkurence. Značkové zboží a exkluzivní služby do nabídky zařadil například nový server Lotmat.cz, který tento týden zahájil provoz. Hromadné nakupování se slevou je od loňska novým fenoménem tuzemského internetu. Do slevových systémů se v Česku zapojilo už několik stovek tisíc uživatelů internetu, kteří dosud se slevou nakupovali zejména jídlo, kosmetické a relaxační služby.   "Na českém trhu je nyní více než 200 internetových portálů hromadného nakupování, jejichž nabídka je však téměř identická a moc se od sebe neliší. Portál Lotmat.cz bude na rozdíl od konkurence zákazníkům přinášet exkluzivní nabídky, kdy si budou moci pořídit značkové produkty z oblasti módy, elektroniky, gastronomie nebo například cestování se slevou více než 50 procent," sdělil dnes ČTK zakladatel portálu Lotmat.cz Martin Bareš.   Novinkou slevového serveru Lotmat.cz je nabídka TopLOT, která umožní nákup luxusního zboží s až devadesátiprocentní slevou. "Díky službě TopLOT si budou moci luxusnější produkty pořídit opravdu všichni bez ohledu na příjmovou skupinu. V nabídce pak nebudou chybět známé značky jako například Microsoft XBOX, Apple či Louis Vuitton," podotkl Bareš, podle kterého další novinkou bude nabídka firemních slev.   První nabídkou tohoto portálu je focení předními českými fotografy, kteří vytvářejí portréty celebrit na obálky časopisů. Pořízení originální sady fotografií vyjde zájemce na 3000 korun, což podle Bareše představuje oproti standardní ceně 60procentní slevu.   První slevové portály začaly na tuzemském trhu fungovat loni na jaře a nyní jich v Česku funguje už zhruba 200. Češi loni prostřednictvím slevových portálů nakoupili zboží a služby za několik stovek milionů korun a letos budou jejich útraty zřejmě ještě vyšší. Slevové servery začaly v Česku nabízet také zlevněné dovolené v zahraničí, které lidé mohou pořídit i za polovinu původní ceny, či erotické pomůcky a služby.   Systém hromadných slev funguje tak, že snížení ceny obchodníci či poskytovatelé služeb dají poté, co si produkt zakoupí stanovený počet zákazníků. Lidé získají výrazné slevy a podnikatelé zase zaplní volné kapacity svých služeb nebo prodají zboží starších kolekcí.   beh mha  