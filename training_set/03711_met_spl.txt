 V západních Čechách využily tisíce lyžařů dobrého počasí v horách  Karlovy Vary 30. ledna (ČTK) - V západočeských zimních střediscích využily o víkendů tisíce lidí velmi dobrých podmínek pro lyžování na sjezdovkách i ve stopách pro běžce. Provozovatelům skiareálů nahrálo především počasí, když už před víkendem napadalo několik centimetrů nového prachového sněhu a teploty se udržely trvale pod bodem mrazu. S blížícím se začátkem jarních prázdnin lze podle vlekařů očekávat, že v případě dobrého počasí budou slušné návštěvy na horách pokračovat.   Díky inverzi panovalo o víkendu v největším krušnohorském areálu Klínovec o víkendu takřka ideální zimní počasí se slunečním svitem a příjemnými teplotami kolem čtyř stupňů pod nulou. Všechny sjezdovky byly díky prašanu výborné a do areálu lákalo v sobotu i zahájení nového ročníku veřejných dětských závodů KidsCup Klínovec 2011. Velmi slušné návštěvy hlásily rovněž další skiareály. V Bublavě se zvýšil počet lyžařů také díky zahájení provozu nové čtyřsedačkové lanovky ze Stříbrné na Bleiberg.   Prakticky stejná situace, kdy převládalo jasné a slunečné počasí, panovala o víkendu na železnorudském Špičáku v Plzeňském kraji. V týdnu před víkendem se výrazné zkvalitnění podmínek postaral další příděl prašanu a na sjezdovkách už leží celkem kolem 110 centimetrů sněhu. Lyžaře do skiareálu přilákala rovněž akce K2 Winter Tour, kdy si mohli vyzkoušet lyže a snowboardy jedné ze známých značek. Zdarma byl tentokrát i instruktor snowboardingu. Výborné podmínky pro lyžování mají vydržet i v příštích dnech.   vlm pba  