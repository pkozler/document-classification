 V Josefově Dole se uskuteční těžký horský závod záchranářů  Josefův Důl (Jablonecko) 7. ledna (ČTK) - Těžký horský závod záchranářů připravuje v Josefově Dole na Jablonecku Zdravotnická záchranná služba Libereckého kraje. Akce je součástí jubilejního desátého ročníku mezinárodní konference záchranářů Jablonecká Rescue Ski 2011. Zúčastní se jí 24 soutěžních týmů nejen z Česka, ale i z Německa a Slovenska a také jeden smíšený česko-rakouský tým. ČTK o tom dnes informovala ředitelka konference Jana Pastuchová.   Cílem akce je prověřit poskytování neodkladné přednemocniční péče v náročných zimních podmínkách Jizerských hor. "Úkoly, které týmy řeší, ale vesměs vycházejí z běžné praxe a nemusí se s nimi setkat jen na horách," upozornila Pastuchová. Družstva budou plnit osm úkolů na trase dlouhé asi 15 kilometrů. Záchranáři půjdou pěšky a většinu potřebného materiálu ponesou na zádech. Batohy s výbavou přitom často váží až 20 kilogramů. "Pořadí na startu se losuje, nejhůř na tom budou první týmy, které budou ostatním prošlapávat cestu," poznamenala Pastuchová.   Konference začíná už ve čtvrtek 13. ledna odbornými přednáškami a pokračuje noční soutěží. Hlavní soutěžní den je ale pátek. Jaké úkoly budou záchranáři plnit, nechtěla Pastuchová dopředu prozradit. V minulosti patřila mezi úkoly třeba resuscitace a rozhodčí sledovali, jestli záchranáři nepřerušují masáže srdce zbytečně - třeba kvůli pomalému zavádění infuze. Týmy také musely co nejlépe poradit laikovi, jak odrodit v zaseklém výtahu úplně neznámou ženu. Pokyny dávali přes dveře. Soutěžící také ošetřovali poraněné děti na sjezdovce, řešili nehodu automobilu s motocyklem a na nádraží v Josefově Dole zasahovali při úniku plynu.   "Připravujeme soutěžícím často velmi zapeklité případy," přiznala Pastuchová, která se v minulosti náročné soutěže zúčastnila. Pro záchranáře je to ale podle ní velká šance vyzkoušet si, jak v takovém případě pomoci, aniž by riskovali život pacienta, pokud se spletou. "Je to dobrá škola, když něco uděláte špatně, poučíte se, a v životě už tu chybu neuděláte," řekla. I to je zřejmě jeden z důvodů, proč zájem o akci rok od roku stoupá. "Počet míst je omezený, na řadu zájemců se tak nedostane," dodala ředitelka konference.     ivc snm  