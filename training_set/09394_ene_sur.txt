 Páteřní ropovod z Aljašky je v provozu, plný výkon až později  Aktualizovali jsme 1. odstavec a doplnili další informace v celém textu. Změnili jsme titulek.   --------------------    Anchorage/New York 12. ledna (ČTK) - Páteřní ropovod z Aljašky dnes částečně obnovil provoz, který byl kvůli úniku ropy od soboty přerušen. V průběhu dne se tlak v potrubí postupně zvyšoval, až dosáhl zhruba dvou třetin běžného stavu. Zařízení, které přepravuje až 12 procent celkového objemu ropy, která se ve Spojených státech vytěží, se ale k plnému výkonu bude vracet několik dnů.   Úřady povolily částečné zprovoznění ropovodu z preventivních důvodů. Pokud by totiž zůstal delší dobu mimo provoz, hrozilo by v tomto počasí, že zamrzne. I relativně krátké přerušení provozu ale přispělo k růstu cen ropy na světových trzích.   Poškozené místo na ropovodu bude řešit smyčka, na které technici pracují a s jejímž dokončením se počítá ještě tento týden. Částečné zprovoznění ropovodu ale umožní, aby se k normálu začala vracet těžba ropy v oblasti Prudhoe Bay. Tamní firmy totiž byly o víkendu nuceny těžbu snížit pouze na pět procent obvyklého stavu.   Z poškozeného místa nadále uniká ropa, provozovatel ropovodu, společnost Alyeska, ji ale stačí odčerpávat. Šéf společnosti Thomas Barrett řekl, že s omezeným provozem je nutné počítat ještě pár dnů. Pak firma předpokládá, že dostane od regulačních orgánů souhlas k plnému zprovoznění. Ropovod je dlouhý zhruba 1300 kilometrů a je hlavní zásobovací tepnou kontinentálních Spojených států. Zásobuje převážně západní pobřeží USA.   Ropovod Trans Alaska Pipeline je starý více než 33 let a problémy už měl v minulosti vícekrát. Naposledy byl z podobného důvodu krátce uzavřen loni v květnu. Za normálních podmínek zařízení přepravuje asi 640.000 barelů ropy denně, během dneška přepravní objem vystoupal zatím na zhruba 400.000 barelů.   spr jw  