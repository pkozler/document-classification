 Moderátorem hlavního večera Českých lvů bude Jan Budař  --------------------    Ke zpravodajství: FOTO ve Fotobance  ID foto: F201002080138301, P201002010628601, F201009150197501   --------------------    Praha 24. ledna (ČTK) - Moderátorem hlavního večera výročních filmových cen Český lev bude jejich čtyřnásobný držitel, herec, scenárista, zpěvák a muzikant Jan Budař. ČTK to dnes oznámila Česká filmová a televizní akademie (ČFTA). Ceny budou předány 5. března ve Velkém sále pražského paláce Lucerna.   Budař získal prestižní křišťálové sošky za filmy Nuda v Brně (scénář, mužský herecký výkon v hlavní roli), Mistři (mužský herecký výkon ve vedlejší roli) a Václav (mužský herecký výkon ve vedlejší roli). Hraje s kapelou Eliščin band, s níž zatím vydal dvě alba - Uletěl orlovi a Proměna. Loni s velkým úspěchem uváděl nominační večer Českého lva.   Předseda ČFTA Petr Vachler nemusel známého herce k příslibu moderování příliš dlouho přesvědčovat. Budař známý svým vtipkováním řekl, že ho Vachler přemlouval celkem dvanáct minut. Moderování Budař přijal, protože věří, že předávání Českých lvů bude příjemný večer. Nejvíc se prý těší "na ty závěrečné konfety padající ze stropu".   Loni se nejlepším českým snímkem roku 2009 stal film Protektor režiséra Marka Najbrta. Získal šest cen ČFTA Český lev. Kromě ocenění nejlepší film i cenu za režii, scénář, střih, hudbu a hlavní ženský herecký výkon. Program loni moderovali herci Bolek Polívka a Pavel Liška a zcela zaplněnou Lucernu skvěle bavili.   jhr kš  