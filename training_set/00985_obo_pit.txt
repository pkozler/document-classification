 Vývoz high-tech zboží z Česka po roce 2000 prudce vzrostl  Praha 5. května (ČTK) - Vývoz technologicky vyspělého zboží z Česka po roce 2000 prudce vzrostl a do roku 2009 se jeho hodnota zvýšila čtyřnásobně. Hnacím motorem exportu high-tech výrobků jsou zejména zahraniční investice. Obchodní bilance Česka ale u této kategorie zboží vykazuje mírný schodek. Vyplývá to z publikace Česká republika v datech, kterou zveřejnil Český statistický úřad.   Zatímco v roce 2000 hodnota vývozu technologicky vyspělého zboží z Česka obnášela 88,3 miliardy korun, tak do roku 2009 se zvýšila na 353,6 miliardy korun. Podíl exportu high-tech zboží na celkovém vývozu z ČR díky tomu vzrostl z 7,9 procenta v roce 2000 na 16,5 procenta v roce 2009. Nejvíce vyspělé techniky směřuje z Česka do Německa, Nizozemska, Velké Británie, Francie, na Slovensko a do Itálie. Před rokem 2000 se vývoz tohoto zboží zvyšoval pomaleji. Například v roce 1998 činil necelých 54 miliard korun a o rok později zhruba 60 miliard korun.   Hlavní podíl na vývozu high-tech zboží má výpočetní technika, na kterou v roce 2009 připadl export v hodnotě 161 miliard korun. Významné zastoupení mají také elektronické a telekomunikační přístroje, jejichž vývoz v roce 2009 činil 125 miliard korun. Hodnota exportu vědeckých přístrojů v roce 2009 činila 17,6 miliardy korun a letecké techniky 14,6 miliardy korun.   Dovoz high-tech výrobků se zvýšil pomalejším tempem. V roce 2000 jeho hodnota obnášela 175,3 miliardy korun a v roce 2009 pak 369,3 miliardy korun. V roce 2009 byla do Česka dovezena výpočetní technika v hodnotě 143,5 miliardy korun a import elektronických a telekomunikačních přístrojů činil 138 miliard korun. Na vědecké přístroje ve statistikách dovozu připadlo 32,5 miliardy korun.   Na rostoucím vývozu high-tech zboží má podíl změna struktury zahraničních investic. Přední pozice v pořadí sektoru, do kterých se v ČR nejčastěji investuje, totiž obsazují například firmy z oblasti informačních technologií. V Česku vyrábí například tchajwanská společnost Foxconn, která patří k největším světovým výrobcům výpočetní, konektorů, kabelů a skříní pro počítače. Předloňské tržby Foxconnu CZ podle žebříčku 100 nejvýznamnějších firem ČR byly 84 miliard korun, což ho zařadilo na páté místo. Byl také druhým největším exportérem.   beh dvd  