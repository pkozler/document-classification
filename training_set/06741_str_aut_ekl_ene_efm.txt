 Japonská Mazda hodlá vstoupit na trh s elektromobily  Tokio 24. ledna (ČTK) - Japonská automobilka Mazda Motor se podobně jako rostoucí počet jejích konkurentů rozhodla vstoupit na trh s elektromobily. Firma dnes oznámila, že vyvíjí malý vůz s elektrickým pohonem, který začne v roce 2012 nabízet k pronájmu. Elektromobil by měl na jedno nabití ujet zhruba 200 kilometrů.   Mazda hodlá svůj první elektromobil založený na modelu Mazda2/Demio nabízet zejména vládním úřadům a firmám v Japonsku. Generální ředitel společnosti Takaši Jamanouči uvedl, že cena elektromobilu by po zohlednění státních subvencí neměla překročit tři miliony jenů (zhruba 650.000 Kč).   Mazda je pátým největším výrobcem automobilů v Japonsku. Jamanouči minulý měsíc uvedl, že firma hodlá během přibližně pěti let téměř zdvojnásobit svůj roční prodej na zhruba dva miliony vozů.   Mazda v prvním finančním pololetí končícím v září hospodařila s čistým ziskem 5,5 miliardy jenů (1,2 miliardy Kč) po ztrátě 20,8 miliardy jenů před rokem. Firma v říjnu zlepšila odhad celoročního čistého zisku na šest miliard jenů z dříve předpokládaných pěti miliard.   pmh dvd    