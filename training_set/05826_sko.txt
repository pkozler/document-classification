 Kraje musí slučovat školy, pár výjimečných ale ministr ochrání  Praha 7. ledna (ČTK) - Kraje chystají slučování poloprázdných středních škol, výjimečné školy s dlouholetou tradicí však chce ministr školství Josef Dobeš (VV) uchránit. Takových institucí by ale mělo být nejvýše pět, ministerstvu je doporučí samotné kraje. Umělecko-průmyslové školy s tradicí, které jsou však drahé na provoz, by pak mohly přejít přímo pod správu ministerstva. Mluvčí úřadu Václav Koukolíček však ČTK řekl, že není vyloučena ani varianta, že by na tyto školy ministerstvo krajům přispívalo.   Ministr zveřejnil nápad na takzvané školy rodinného stříbra tento týden při návštěvě sklářské školy v Kamenickém Šenově. Právě tato škola se 150letou tradicí by prý mohla patřit do speciální skupiny, Liberecký kraj ji chce totiž kvůli drahému provozu a nedostatku uchazečů sloučit se školou v Novém Boru.   Kraje mají nyní podat návrh, zda v jejich regionu není podobná škola "rodinného stříbra". "V případě, že se tak stane, budeme hledat způsob, jak pomoci krajům k podpoře těchto vybraných škol, u kterých by zrušení znamenalo nenávratnou škodu pro české školství,“ sdělil dnes Dobeš v tiskové zprávě. Osud šenovské školy je ale stále nejistý, ministr prý bude respektovat rozhodnutí hejtmanů o tom, které školy se sloučí a které by měly zůstat zachovány.   "Začátkem února předpokládáme závěrečnou diskusi s hejtmany, kdy by mělo dojít ke shodě," dodal ministr. Jeho úřad předložil hejtmanům plán, jak by měla vypadat optimální síť škol. Prioritou by měly být technické školy a učiliště, ministerstvo naopak nebude podporovat vznik dalších soukromých škol. O rušení škol budou hejtmani rozhodovat také s ohledem na potřeby trhu práce ve svých regionech.   Do prvních ročníků středních škol a učilišť nastoupilo v září o 16.000 dětí méně než loni. V současnosti jsou třídy naplněny jen ze 60 procent. Podle statistik se propadne v příštích letech počet středoškoláků jen na 70 procent současného stavu.   kli mkv  