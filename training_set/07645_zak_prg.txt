 Zboží za desítky milionů zmizí z obchodů jen výjimečně  Praha 1. ledna (ČTK) - Výběr případů velkých loupeží nebo krádeží ve zlatnictvích a hodinářstvích v posledních pěti letech:     25. srpna 2006 - Čtveřice mužů vyloupila zlatnictví na kolonádě v Mariánských Lázních. Autem vjeli přímo do výlohy a ukradli šperky v hodnotě asi 1,5 milionu korun.   27. listopadu 2006 - Tři muži se samopaly vyloupili zlatnictví v Petrské ulici v centru Prahy. Donutili prodavače, aby jim otevřel trezor, rozbili výlohy s vystavenými šperky a ukradli zboží v hodnotě přes jeden a půl milionu korun.   1. září 2008 - V Karlových Varech přepadli čtyři ozbrojení a maskovaní lupiči klenotnictví v lázeňské zóně. Z prodejny v ulici Stará Louka si odnesli hodiny a mobilní telefony, škoda byla vyčíslena na pět milionů korun.   18. června 2009 - Ozbrojení pachatelé vyloupili zlatnictví v Karlových Varech. Tři muži, kteří po činu ujeli automobilem ukradeným v Německu, způsobili škodu 20 milionů korun.   15. listopadu 2010 - Během noci se vloupali zloději do zlatnictví v objektu kolonády v Mariánských Lázních. Automobilem nacouvali do výlohy a ukradli množství šperků a zlata, škoda byla předběžně vyčíslena asi na 15 milionů korun.   1. ledna 2011 - Z obchodního centra na pražské Pankráci uloupil někdo v noci na dnešek luxusní hodinky v hodnotě 20 milionů korun. Případ se stal několik minut po půlnoci, pachatelé dlažební kostkou rozbili skleněnou výlohu.   pvl kš  