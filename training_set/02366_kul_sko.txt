 Studentský festival Zlomvaz zahájil alegorický průvod  --------------------    Ke zpravodajství: FOTO/aktuality   --------------------    Praha 18. května (ČTK) - Alegorický průvod dnes vpodvečer odstartoval 18. ročník divadelního festivalu vysokých uměleckých škol České a Slovenské republiky - Zlomvaz 2011. Vyšel od Divadelní fakulty v Karlově ulici a směřoval centrem města do Divadla Archa, kde byl festival slavnostně zahájen. Potrvá do 21. května a uvede kolem tří desítek představení.   Putování zhruba čtyř desítek studentů doprovodilo bubnování skupiny Barrel Battery, které přilákalo pozornost především zahraničních turistů. Divadlo Archa pak účastníkům zahájení nabídlo kromě vystoupení Dana Bárty s triem Roberta Balzara a skupiny Photolab především divadelní trenažéry, v nichž mohli zájemci zasahovat do drobných jevištních akcí. Jeden jim například poskytl scénu s otrávenou kávou z Maryši; zájemce se stal Vávrou a vyzkoušel si, jaké je to zemřít na jevišti. Jiný simuloval bouřku s větrem, hromobitím a deštěm; dobrovolník dostal pláštěnku a vzdoroval i vodě, kterou na něj lili ze štaflí.   Místy konání festivalu jsou Studio Ypsilon a studentská scéna Disk. Jeho organizátory jsou od počátků v roce 1994 posluchači 2. ročníku Katedry produkce Divadelní fakulty Akademie múzických umění (DAMU). Letos je ústředním motivem téma voyeurismu, sexuální úchylky, kdy vzrušení je dosahováno sledováním intimního počínání nic netušících anonymních objektů. Pořadatelé tvrdí, že vzhledem k "osmnáctinám" festivalu a tedy i jeho plnoletosti si mohou lechtivější téma dovolit.   "Poddejte se divadlu a staňte se na chvíli divadelními voyeury. Vydejte se z přítmí hlediště pozorovat, očekávat, těšit se či obávat, představovat si a především toužit," zvou studenti na festival i zájemce z řad veřejnosti. Představí jim tradičně to nejlepší z tvorby divadelních fakult čtyř vysokých uměleckých škol z České a Slovenské republiky - pražské DAMU, brněnské Janáčkovy akademie múzických umění, Vysoké školy múzických umění z Bratislavy a banskobystrické Akademie umění. Doprovodné programy nabídnou workshopy, přednášky, módní přehlídky, výstavy a koncerty.   Novinkou jsou ceny časopisu Reflex pro nejlepšího herce a herečku. V porotě zasednou Aňa Geislerová a Petra Špalková, režisérka Natália Deáková, producent Jaroslav Slávik a kritik a teatrolog Vladimír Just.   Pro letošní ročník vznikl ve spolupráci se skupinou VerTeDance tematický taneční site-specific projekt s názvem Voyeur, který bude možné zhlédnout 20. a 21. května v prostorách DAMU. Vstupenky jsou v průběhu přehlídky k dispozici i v informačním centru v Disku. Program akcí a další informace naleznou zájemci na webových stránkách  www.zlomvaz.cz .   Jiří Borovička mkv  