 E15: Ministerstvo dopravy chce od roku 2012 uvalit na mýtné DPH  Praha 5. ledna (ČTK) - Ministerstvo dopravy chce od příštího roku uvalit na mýtné platby daň z přidané hodnoty, což by znamenalo automatické zvýšení sazby o 20 procent. Ty by stát sice následně dopravcům jako daňovým plátcům vrátil, dočasně však daň podnikatele připraví o významnou část hotovosti. Nové zdanění by Státnímu fondu dopravní infrastruktury (SFDI), kde platby za dálnice končí, přineslo zhruba dvě miliardy korun. Informovalo o tom dnešní vydání deníku E15.   "Byly by to peníze navíc, které by skončily u nás," řekl E15 ředitel SFDI Gustav Slamečka. Fond, který není plátcem daně, by si podle představ svého vedení mýtné včetně DPH ponechal a peníze by dopravcům vracelo ministerstvo financí.   Rozpočtový výhled SFDI s těmito penězi už počítá. Podle zástupců fondu má DPH z mýtného zajistit příliv peněz na dopravní stavby, aniž by bylo nutné spoléhat na další dotace z ministerstva financí.   Fond nyní k zavedení DPH na mýto zpracovává analýzu. Mýtné je totiž poplatkem, ale nově by muselo jít o úhradu za služby. Proto by se zřejmě musely změnit zákony o DPH i o dopravním fondu. "Návrh konkrétní podoby příslušné legislativní změny nyní zpracovává ministerstvo dopravy ve spolupráci s ministerstvem financí," řekl mluvčí Slamečkova úřadu Tomáš Dombrovský.   Ministerstvo financí však podle svého mluvčího Ondřeje Jakoba o návrhu nic neví. Jakob navíc argumentuje rozpočtovým určením daní a tvrdí, že nová DPH by ve fondu skončit nemohla. Podle Dombrovského se budou oba úřady problémem zabývat.   Podnikatelé v dopravě se chystané novinky obávají. "Bude to mít zásadní vliv na cash flow. Zejména dopravci, kteří platí mýto předem, budou stát de facto financovat," řekl E15 tajemník Česmadu Bohemia Martin Špryňar. Podle něj se už nyní řada dopravců potýká s nedostatkem hotovosti a prodlužující se splatností faktur. "Naftu či mýtné platíme ihned, zákazníci nám ale platí se zpožděním, často delším než tři měsíce," doplnil Špryňar.   Automobiloví dopravci zaplatili loni na elektronickém mýtném rekordních 6,57 miliardy korun, což bylo o 18,5 procenta více než předloni.   Od 1. ledna se mýtné v Česku zvýšilo o čtvrtinu, základní sazby se tak měnila poprvé od zavedení mýtného v roce 2007. Kamiony letos na dálnicích platí v průměru pět korun za kilometr. Ministerstvo dopravy bude dopravcům jako kompenzaci zdražení poskytovat množstevní slevy, přepravní firmy přesto plánují zdražení.   Ministr dopravy Vít Bárta by v budoucnu podporoval rozšíření povinnosti platit mýtné i na vybraných silnicích druhé a třetí třídy. Na nich by ale výběr mýtného měl hlavně regulační charakter a finančně by mohl být ztrátový, uvedl už dříve.   vrk        