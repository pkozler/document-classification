 Fortuna spustí v polovině července číselnou loterii Lotto  Praha 5. května (ČTK) - Sázková společnost Fortuna spustí v polovině července novou číselnou loterii Fortuna Lotto, jejíž týdenní tah čísel s jackpotem bude přímým konkurentem loterie Sportka společnosti Sazka. Fortuna začne loterii prodávat na tisícovce prodejních míst, jejichž počet by měl do konce roku stoupnout na 3000, řekl dnes novinářům vedoucí projektu loterie Fortuny Martin Illner. Sazka je od konce března v úpadku.   "Naší strategií je nyní jít po dobrých prodejních místech Sazky," uvedl generální ředitel Fortuny Jiří Bunda. Fortuna při vyhledávání prodejních míst podle něj reaguje na aktuální situaci Sazky, nikoliv na jednání mateřské společnosti Penta, která nabídla vedení Sazky pomoc. "Nejdříve bylo naší strategií se od Sazky odlišit. S posledním vývojem na trhu se ale ukazuje, že bude naopak nejlepší se hrám Sazky přiblížit, dodal Bunda.   Řada terminálů Sazky se v minulých týdnech ocitla mimo provoz. Jejich provozovatelé žádali vrácení provozních kaucí, které museli společnosti složit za obstarávání terminálů. Mnoho provozovatelů trafik, benzinek a heren přihlásila své kauce jako pohledávku. Fortuna nyní vede jednání s nezávislými distributory i s řetězci. Na terminálech půjde dobíjet mobilní telefony.   V loterii Fortuna Lotto bude podle Illnera vyšší podíl výherců než u Sportky, kde vyhrával zhruba každý padesátý. V tomto případě to prý bude každý čtvrtý, výhry budou ovšem nižší. U Sportky šla polovina peněz vybraných za loterie na výhry, u Lotta to bude 55 procent. Losovat se bude také šest čísel ze 49, losování bude vysílat televize. Cena jedné sázenky bude 20 korun. Stírací losy uvede Fortuna do prodeje 16. května.   Povolení k provozování číselných loterií dostala od ministerstva financí ve středu také společnost Synot Tip. Ta spuštění číselné loterie plánuje na září letošního roku. O licenci požádala také sázková společnost Chance.   Fortuna Entertainment Group je vedoucím poskytovatelem kursových sázek ve střední a východní Evropě. V Česku je Fortuna dvojkou na trhu kurzového sázení, patří jí zhruba třetina trhu. V říjnu 2010 společnost vstoupila na pražskou a varšavskou burzu, majoritním vlastníkem je nadále československá finanční skupina Penta. Ta spolu se společností E-Invest také nabízí finanční pomoc Sazce.   fd jw  