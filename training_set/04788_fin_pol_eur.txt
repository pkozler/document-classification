 Slovensko navrhlo Kohútikovou do šestičlenné výkonné rady ECB  Bratislava 14. ledna (ČTK) - Slovensko prosazuje vlastního kandidáta do výkonné rady Evropské centrální banky namísto Rakušanky Gertrude Tumpel-Gugerellové, která odchází v květnu. Ministr financí Ivan Mikloš navrhl do šestičlenného orgánu bývalou viceguvernérku Slovenské národní banky (NBS) Elenu Kohútikovou. Informaci agentury Reuters ČTK potvrdil mluvčí ministerstva financí Martin Jaroš.   Mikloš kandidaturu Kohútikové oznámil v dopise Jeanu-Claudu Junckerovi, předsedovi Euroskupiny, což je seskupení ministrů financí eurozóny. O budoucím nástupci Tumpel-Gugerellové by se mělo diskutovat na pondělním zasedání Euroskupiny, proti Kohútikové však zřejmě budou nasazeni nejméně tři konkurenti.   Výkonná rada se v ECB stará o každodenní operace a její členové zasedají i v bankovní radě, která se schází dvakrát do měsíce a rozhoduje o měnové politice včetně úrokových sazeb. Předpokládá se, že Tumpel-Gugerellová jako jediná žena v celé bankovní radě bude nahrazena další ženou a mluví se například o Belgičance Marcii de Wachterové a Nizozemce Joanne Kellermannové. Jiné zdroje však uvádějí, že o zastoupení pohlaví žádná dohoda neexistuje a že favoritem je výkonný ředitel belgické centrální banky Peter Praet.   Kohútiková byla členkou vedení NBS v době, kdy Slovensko zahajovalo proces vstupování do eurozóny, uzavřený přijetím eura v lednu 2009. Klíčovou roli sehrála zejména v době, kdy se země nacházela v mechanismu omezeného pohybu směnných kurzů ERM-2, který se označuje za čekárnu na přijetí eura. Kohútiková je v současnosti členkou představenstva Všeobecné úvěrové banky, dceřiné společnosti italské Intesa SanPaolo.   Podle nepsané tradice si čtyři křesla ve výkonné radě ECB rozdělují velké země eurozóny a dvě místa zbývají na malé země. Rozhodnutí o nástupci Tumpel-Gugerellové, která se v radě stará o oblast lidských zdrojů, plateb a tržní infrastruktury, by mělo padnout do března.   hp vju  