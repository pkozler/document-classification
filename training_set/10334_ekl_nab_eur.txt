 Želivský klášter začne obnovovat zašlou krásu zahrad  --------------------    Ke zpravodajství: FOTO ve Fotobance  ID foto: FO01294348, FO01294346   --------------------    Želiv (Pelhřimovsko)12. ledna (ČTK) - V želivském klášteře budou letos zahájeny práce na obnovení dvou historických zahrad. Zahrada u opatství se tak přiblíží ke své barokní podobě s okrasnými záhony. Zahradníci se zaměří také na rajskou zahradu uvnitř premonstrátského klášterního areálu, řekl dnes ČTK správce František Marek. Projekt za více než šest milionů korun má slíbenou dotaci z evropských fondů.   Zeleň kolem opatství, v němž je nyní hostel, stále připomíná léta, kdy v klášteře sídlila psychiatrická léčebna. "Je to neudržovaná zahrada, seká se tam jen tráva," popsal stav Marek. Stromy byly dříve většinou vykáceny. "Snažíme se této zahradě vrátit charakter, který měla v době baroka, kdy byl klášter v největším rozkvětu," doplnil. Před opatstvím vzniknou okrasné záhony. U Trčkova hradu bude osázení volnější a víc stromů.     Rajská zahrada, lemovaná křížovou chodbou, je už v lepším stavu. "Ale rozhodli jsme se ji také zvelebit, aby to korespondovalo s klášterem," řekl Marek. Například cestičky budou vedeny do tvaru kříže a opravena bude středová kašna.   Želivský klášter má za sebou pohnutou historii. Založen byl v roce 1139. Chrám Narození Panny Marie byl později přestavěn stavitelem Janem Blažejem Santinim. V roce 1950 zrušili klášter komunisté, kteří v něm zřídili internační tábor pro kněze a řeholníky. Psychiatrická léčebna tam sídlila v letech 1957 až 1992. Premonstráti se vrátili v roce 1991.   V klášteře se konají duchovní pořady, ale lidé si tam mohou přijet i odpočinout. V klášteře mohou trávit Velikonoce, Vánoce i dovolenou. Letní pobyt jim zpestří program želivského kulturního léta. Jen kvůli prohlídce historického areálu přijíždí ročně přes 6000 lidí.   vst snm  