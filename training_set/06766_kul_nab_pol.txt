 Knihy rozhovorů s papežem se prodalo kolem milionu výtisků  Vatikán 19. ledna (ČTK) - Kniha rozhovorů s papežem, v níž Benedikt XVI. vůbec poprvé připustil možnost používat prezervativy proti šíření AIDS, se stala světovým bestsellerem. Prodalo se jí kolem milionu výtisků, informoval dnes vatikánský list L'Osservatore Romano.   Prvních 50.000 italských výtisků bylo prodáno hned po vydání a prakticky všech dalších 50.000 bylo v následujících dnech zarezervováno. Do prodeje se také dalo 200.000 výtisků v němčině, 100.000 v angličtině a 80.000 ve francouzštině. Kniha byla celkem přeložena do dvou desítek jazyků. Český překlad by mělo vydat brněnské nakladatelství Barrister and Principal.   V knize nazvané "Světlo světa. Papež, církev a znamení časů", která vyšla loni na podzim nejprve v osmi jazykových mutacích, hlava katolické církve zaujímá stanovisko k 90 nejrůznějším tématům, jež jsou z pohledu církve často kontroverzní.   Otázka používání kondomů vzbudila k nelibosti autora knihy, německého novináře Petera Seewalda, ale i velké části duchovenstva patrně vůbec největší zájem veřejnosti. Až dosud se oficiální Vatikán bránil jakékoli formě antikoncepce kromě abstinence a neschvaloval používání prezervativů ani v případech předcházení přenosným chorobám.   Papež, který zároveň nechává nahlédnout i do svého soukromí, rovněž připouští další převratnou možnost, a sice, že rezignuje na svou funkci, pokud již na úřad nebude stačit tělesně nebo duševně. Stal by se tak po více než sedmi stoletích prvním nejvyšším představitelem římskokatolické církve, který by k tomuto kroku dospěl. Posledním papežem, který o své vůli rezignoval, byl Celestýn V. Ten usedl na stolec v roce 1294, když mu bylo 85 let. Úřad opustil o pouhých pět měsíců později s prohlášením, že na úkol nestačí.   Rozhovory se věnovaly například i otázce islámu. Benedikt XVI. odmítl jako projevy netolerance například zákaz nošení burky ve Francii nebo referendum Švýcarů o zákazu stavby mešit a minaretů v jejich zemi.    Papež se v knize vyjadřuje i k homosexualitě, která podle něj může být pro člověka "velkou zkouškou", nicméně nikdy prý nemůže být považována za morální.   rv mik  