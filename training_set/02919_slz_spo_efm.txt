 Aleš Hušák stanul v čele Sazky v roce 1995  --------------------    Ke zpravodajství: FOTO ve Fotobance   --------------------    Praha 16. ledna (ČTK) - Vizitka šéfa loterijní společnosti Sazka Aleše Hušáka (Sazka v pondělí zřejmě bude čelit zahájení insolvenčního řízení ze strany podnikatele Radovana Vítka):     Datum a místo narození: 27. července 1957 v Trutnově   Vzdělání: Právnická fakulta UK v Praze, po roce 1989 studium v Kanadě   Kariéra: v roce 1986 začínal po studiích jako právník podniku Restaurace a jídelny na Praze 4, poté krátce pracoval ve Výzkumném ústavu místního hospodářství; v letech 1987 až 1990 pracoval v odboru devizové legislativy Státní banky československé, poté byl tři roky ředitelem obchodní divize ve Výstaviště Praha a v roce 1994 se stal náměstkem pro ekonomiku v Českém svazu tělesné výchovy (největším akcionáři Sazky); v roce 1995 byl jmenován předsedou představenstva a generálním ředitelem Sazky   Rodina: ženatý, má dceru a syna   Ostatní:   - V 80. letech byl spolupracovníkem komunistické Státní bezpečnosti (StB; krycí jména Krakonoš a Chapman). Sám Hušák k tomu řekl, že to bylo kvůli jeho práci v SBČS. "Na mém postu mohli pracovat buď ti, kdo byli v partaji, kam bych nikdy nevstoupil, nebo museli pracovat pro StB. Proto jsem na seznamech spolupracovníků. Ale moje spolupráce nebyla o udávání lidí," řekl před časem Mladé frontě Dnes.   - V listopadu 2000 jej vyšetřovatel obvinil z porušování povinnosti při správě cizího majetku. Policie vyčíslila škodu vzniklou obchodní transakcí Sazky s akciemi České spořitelny z roku 1995 na nejméně 25 milionů korun. Podle Sazky se obchod uskutečnil podle tehdy platného zákona. V září 2002 bylo Hušákovo stíhání zastaveno s tím, že nebyl spáchán trestný čin.   - Hušákova osobnost budí u pozorovatelů smíšené reakce, někteří jej považují za arogantního člověka bez skrupulí, jiní jej oceňují jako cílevědomého a schopného manažera.   - O Hušákových metodách řešení problémů se hovořilo třeba v souvislosti s kritickými reportážemi, kterou o Sazce v letech 2000 a 2001 odvysílala Česká televize. Loterijní společnost kvůli nim vedla s televizí několik sporů a hrozila vypovězením smlouvy. Spor urovnal až nový ředitel ČT Jiří Janeček, který se rozhodl Sazce omluvit. Rozhodnutí vyvolalo polemiku, zda důvodem omluvy byly skutečně chyby redaktorů, nebo tlak loterijní společnosti.   - Největším problémem jeho působení v Sazce se ukázala být stavba víceúčelové O2 areny (do února 2008 Sazka arena), která byla otevřena v roce 2004. Závazky, spojené s financováním haly (výstavba přišla podle Sazky na 7,2 miliardy korun), negativně ovlivnily hospodaření loterijní firmy, výrazně se kvůli nim redukovaly i příspěvky, které Sazka odvádí svým akcionářů, sportovním svazům.   - Loni v lednu upozornila média na Hušákův soukromý majetek, zejména na rozsáhlou usedlost na španělském ostrově Menorka za desítky milionů korun. Hušák ale své majetkové poměry odmítl komentovat, prohlásil ale, že je "euroobčan a za svůj domov jsem zvolil místo, kde žiji, to znamená Menorku".   pvl jw  