 Slovenské banky loni zdvojnásobily čistý zisk na 514 milionů eur  Bratislava 31. ledna (ČTK) - Slovenské banky loni zvýšily čistý zisk meziročně více než dvojnásobně na 513,87 milionu eur (zhruba 12,5 miliardy Kč). Peněžním domům v minulém roce stouply vklady, úvěry i celková bilanční suma. Vyplývá to z výkazů, které dnes na své internetové stránce zveřejnila Národní banka Slovenska (NBS).   Banky poskytly do konce prosince úvěry za 31,17 miliardy eur, což bylo o 4,7 procenta více než v závěru roka 2009. Objem vkladů, které slovenské peněžní ústavy přijaly od klientů, stoupl meziročně o 6,3 procenta na 37,85 miliardy eur. Bilanční suma bank se loni zvýšila o 3,2 procenta na 54,7 miliardy eur.   Slovenský bankovní sektor zasáhla v roce 2009 hospodářská krize. Peněžním ústavům přibyly úvěry, které klienti nedokázali splácet, zpřísnily se také nároky na jejich poskytování. Předloňské výsledky sektoru ovlivnilo rovněž zavedení eura na Slovensku, kvůli kterému banky ztratily část příjmů z devizových operací.   Na Slovensku poskytují služby více než dvě desítky bank, většinu z nich kontrolují zahraniční vlastníci. Největším bankovním domem je Slovenská sporiteľňa, která patří podobně jako Česká spořitelna do skupiny rakouské Erste bank.   prl dvd  