 Nekonsolidované tržby Agrofertu loni mírně klesly na 132 mld. Kč  Doplnili jsme o další informace v 1., 5. a 6. odstavci.   --------------------    Praha 27. ledna (ČTK) - Nekonsolidované tržby skupiny Agrofert Holding podnikající v zemědělství, potravinářství a chemickém průmyslu loni podle předběžných výsledků klesly na zhruba 132 miliard korun. Na dotaz ČTK to dnes sdělil majitel uskupení firem Andrej Babiš. Výsledek zahrnuje hospodaření 150 firem. V roce 2009 činily podle předběžných neauditovaných výsledků nekonsolidované tržby Agrofertu 137,3 miliardy korun.   Konsolidované tržby skupiny za rok 2009 klesly meziročně o 15 procent na 85,89 miliardy korun. Čistý zisk holdingu se pak předloni meziročně snížil o 700 milionů na 3,730 miliardy Kč. Konsolidovaná účetní závěrka tehdy zahrnovala výsledky 203 firem.   Agrofert předloni posílil svou pozici jedničky tuzemského zemědělsko-potravinářského sektoru. Koupil tehdy největšího konkurenta v oboru, podnik Agropol Group, patřící do té doby podnikateli Jiřímu Malúšovi. Do skupiny v současnosti patří například také druhá největší tuzemská mlékárna Olma i druhá největší česká pekárna Penam, součástí holdingu je i společnost Kostelecké uzeniny, největší tuzemský zpracovatel masa.   Skupina je významným hráčem také v chemickém průmyslu. Podle svého webu je druhou největší tuzemskou chemickou skupinou a druhým největším producentem dusíkatých hnojiv v Evropě. Například společnost Preol patřící Agrofertu provozuje v Lovosicích velký závod na zpracování řepkového semene a výrobu metylesteru řepkového oleje (MEŘO), který se jako biosložka přidává do nafty.   Na konci uplynulého roku Agrofert získal většinu v největším tuzemském obchodníkovi s masem a živými zvířaty, pražské firmě Animalco, a převzal roudnický masokombinát Procházka holding patřící mezi středně velké zpracovatele masa. Babišova skupina loni získala také masokombináty Krahulík - Masozávod Krahulčí a Kmotr - Masna Kroměříž. Tím skupina v oblasti zpracování masa dále posílila svou pozici na trhu.   Antimonopolní úřad v současnosti posuzuje záměr Agrofertu koupit jeden z největších tuzemských zemědělských podniků AGRO Jevišovice.   mjr vju dvd  