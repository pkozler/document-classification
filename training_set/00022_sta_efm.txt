 Bögl a Krýsl: Němci dokážou stavět za výrazně nižší ceny  Dobřany (Plzeňsko) 15. května (ČTK) - Němci už nyní dokážou stavět za výrazně nižší ceny než čeští stavebníci a také materiál už je u nich o dost levnější než v Česku. Krizi ve stavebnictví, která postihla celou Evropu, se jim daří úspěšně řešit spuštěním mnoha malých staveb, díky nimž se rozběhly velké zakázky. V Česku už 1,5 roku nebyla na trhu velká státní zakázka, řekl ČTK Josef Krýsl, ředitel stavební firmy Bögl a Krýsl z Dobřan s ročními tržbami kolem čtyř miliard korun.   Firma, která má majoritního německého vlastníka, nyní málokdy staví v Německu pro mateřský podnik, protože její ceny nejsou konkurenceschopné. "Je to paradox, ale my tam nejsme leckdy schopni s našimi cenami stavět, i když máme levnější pracovní sílu. Ale ať se tam podívám na cokoli, tak je tam všechno levnější. Konkrétně ve Furth im Waldu, kde nyní začínáme stavět tunel asi za 200 milionů Kč, kupujeme kubík betonu za 58 euro a v Praze jsme ho měli za 82 euro, uvedl Krýsl.   Němci jsou podle něj levnější především díky dokonalé přípravě a technologickým postupům. "A když tam nastoupí v sedm deset dělníků, tak mají co dělat. U nás do osmi bloumají a pak nemají kladívko a projekt. Skončí den a nic není hotovo," řekl ředitel. Navíc mají německé podniky údajně na stavbách o třetinu méně lidí, takže produktivita práce je vyšší. "Lidé jsou vycvičení a vědí, co mají dělat. U nás je jich na stavbě zbytečně moc," vysvětlil Krýsl.   Nejzásadnější rozdíl je ale podle něj v materiálech. "Cena cementu v Německu je někde jinde než u nás. Podobné je to u železa. Na celý pražský okruh (nedávno dokončená velká stavba) jsme ho vozili z Frankfurtu a byl levnější včetně dovozu kamiony na těch 600 kilometrů. U nás byl přitom o 20 až 30 procent dražší," vysvětlil ředitel. Také stavební materiály jsou v Německu z 90 procent levnější než u nás, a to už trvá čtyři pět let a rozdíl je čím dál tím výraznější, dodal.   Václav Prokš mha  