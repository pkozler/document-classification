 Generálním ředitelem ČEB bude od února Tomáš  Uvíra  Zprávu jsem aktualizovali v celém textu o informace serveru České pozice. Změnili jsem titulek.   --------------------    Praha 7. ledna (ČTK) - Generálním ředitelem České exportní banky (ČEB), kterou vlastní stát, bude od února Tomáš Uvíra (42). Podle informací serveru Česká pozice se na tom dohodli premiér Petr Nečas a ministr financí Miroslav Kalousek. O novém šéfovi ČEB politici jednají už od srpna 2010.   "Bývalý vrchní ředitel ministerstva financí (MF) Tomáš Uvíra bude nominován za náš resort na ředitele ČEB," řekl serveru vysoce postavený zdroj z MF.   Uvíra byl kandidátem na funkci ministra financí ČR ve vládě Jana Fischera, jako nestraník byl navržen za ODS. V letech 1993 až 1996 byl postupně zaměstnancem První slezské banky a České národní banky. Od roku 1996 do 1998 byl nuceným správcem Velkomoravské banky. Rok působil jako poradce ministra školství Eduarda Zemana (ČSSD), poté pracoval jako finanční ředitel Středočeské plynárenské. Mezi roky 2005 a 2007 byl viceprezidentem pro řízení finančního úseku Aero Vodochody. Od roku 2007 Uvíra pracoval na MF.   Podle informací České pozice se náměstkem Uvíry má stát současný člen dozorčí rady ČEB Luboš Vaněk, úředník z ministerstva průmyslu a obchodu. Vaněk bude mít na starosti především komunikaci s pojišťovnou EGAP, která je akcionářem ČEB.   Novým ředitelem odboru exportního a projektového financování České exportní banky (ČEB) se v lednu stal Martin Frelich (39). Ve funkci nahradil Petra Kolíska, který na konci loňského roku z ČEB odešel. ČTK to sdělil mluvčí ČEB Jiří Pekárek.   "Frelich bude se svým týmem zodpovědný za péči o stávající klienty, hledání nových obchodních příležitostí na exportních trzích a komplexní zpracování jednotlivých obchodních případů," uvedl Pekárek.   Frelich má sedmiletou zkušenost z korporátního bankovnictví, přičemž převážnou část tohoto období působil jako šéf regionálního týmu Raiffeisenbank. "Posledních pět let strávil v manažerských pozicích ve finančním holdingu CTY GROUP, kde řídil projekty především z oblasti energetiky a strojírenství," podotkl Pekárek.   Frelich vystudoval elektrotechnickou fakultu Českého vysokého učení technického v Praze. Absolvoval půlroční stáž se zaměřením na finance a bankovnictví v Bostonu a několik dalších v Londýně, Vídni a Budapešti.   ČEB je specializovaná bankovní instituce pro státní podporu vývozu přímo a nepřímo vlastněná státem. Vznikla v roce 1995. Poskytuje a financuje vývozní úvěry za lepších úrokových podmínek, než nabízejí komerční banky.   beh vju jap  