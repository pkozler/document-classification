 Velká voda dál hrozí na západě, severu a ve středu Čech  Praha 15. ledna (ČTK) - Na západě, severu a ve středu Čech dál hrozí velká voda, třetí povodňový stupeň platil podvečer na 13 místech. Situace ale není tak dramatická, aby ohrožovala životy či ve velkém majetek lidí. Na horních částech už by podle meteorologů měly řeky spíš klesat, hladiny ale budou kulminovat na středních a dolních tocích. Příští týden se má postupně ochlazovat, což by mělo zbrzdit odtávání sněhu. Výstraha před povodněmi trvá do pondělí večer, nejvíc ohroženy jsou Středočeský, Ústecký, Karlovarský a Plzeňský kraj. K 17:00 bylo podle Ředitelství silnic a dálnic v postižených oblastech uzavřeno 23 silnic.   Nejhorší situace je zřejmě na přehradě Hracholusky v Plzeňském kraji. Přes přehradu odtéká tolik vody, kolik do ní přitéká. Hned pod Hracholusky leží obec Bdeněvec, kterou by přívaly vody mohly postihnout. Podle starosty Josefa Šmída ale zatím voda vytekla jen na louky a obytné domy zatím neohrožuje. V Plzeňském kraji zůstávají řeky na třetím povodňovém stupni, znamenajícím stav ohrožení, na čtyřech místech. Jde o Mži ve Stříbře a na nádrži Hracholusky, na Úterském potoce v Trpístech a v Plasech na řece Střela. Až na Hracholusky ale začala voda mírně klesat.   Ve Středočeském kraji platí třetí stupeň povodňové aktivity na třech řekách. Stav ohrožení zůstává na Berounce ve Zbečně a Berouně. V noci dosáhla třetího povodňového stupně rovněž Cidlina v Sánech. Stupeň ohrožení vyhlásili dnes ráno i na Labi v Mělníku, kde hladina přesáhla 550 centimetrů. Mělnický starosta Ctirad Mikeš (ČSSD) dnes ČTK řekl, že by Labe mělo kulminovat v noci z neděle na pondělí. Hladina by podle odhadů měla dosáhnout k 660 centimetrům. Podle mluvčí středočeských hasičů Lenky Kostkové voda v některých řekách mírně stoupá a hasiči situaci především monitorují. "V Černošicích Berounka zatopila asi 10 domů, v Letech u Prahy se zase vytvořila laguna, která by mohla zatopit některé chaty," uvedla.   V Karlovarském kraji zůstal odpoledne třetí povodňový stupeň už jen na jediném místě na Ohři v Karlových Varech - Drahovicích a na dvou místech na Střele, ve Žluticích a Čichořicích. Na přehradě Skalka už voda klesla na druhý stupeň a nadále klesá. Postupný pokles zaznamenávají od rána všechny přítoky Ohře a pokud se počasí nezmění, ohrožení obyvatel brzy pomine.   Voda v rozvodněných řekách stoupala i na severu Čech. Na Ohři v Lounech už padl rekord ve výšce hladiny a velmi vysoko se dostala i Bílina na svém ústí v Trmicích, kde během pátku prudce stoupla a korytem teklo víc vody než při povodních vloni v srpnu. Obě řeky se na některých místech rozlily do méně osídlených prostor. Poměrně vysoko je ale i Labe v Ústí, které bylo v 17:00 téměř na sedmi metrech. Hydrologové ale přinesli i dobré zprávy: Ohře i Labe nevystoupí tak vysoko, jak se čekalo.   V dalších regionech je situace poměrně klidná. Hladiny některých jihočeských řek v noci na dnešek klesaly. Lužnice v Bechyni se vrátila k druhému stupni povodňové aktivity. Na východě Čech mohou vodní toky ještě v některých místech mírně stoupat, záplavy ale vodohospodáři neočekávají. Voda se maximálně rozlévá do luk a lesů. Také na Vysočině řeky klesají, a pokud se počasí výrazně nezmění, budou klesat nadále.   hj mal  