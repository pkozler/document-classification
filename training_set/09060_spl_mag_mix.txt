 Pelhřimovský festival přinese kolem 70 nových českých rekordů  --------------------    Ke zpravodajství: AUDIO; FOTO/aktuality   --------------------    Pelhřimov 10. května (ČTK) - Až sedm desítek nových rekordních výkonů bude zapsáno do české knihy rekordů při letošním 21. ročníku mezinárodního festivalu rekordů a kuriozit Pelhřimov - město rekordů. Cenu Světové unikáty z české knihy rekordů získá Divadlo Járy Cimrmana. Podle organizátorů je to zřejmě jediné divadlo na celém světě, které už od roku 1967 hraje stále stejný repertoár, k němuž postupně přibývají další hry.   "Ani jedna z her nebyla z nabídky vyřazena, lidé si je stále žádají. Divadlo odehrálo hodně přes deset tisíc představení, přesné číslo zaregistrujeme k datu zahájení festivalu," řekl dnes novinářům Miroslav Marek, prezident agentury Dobrý den spravující české rekordy.   Festival začne v pátek 10. června. "První festivalový rekord bude souviset s plyšovými hračkami a dobročinností, zatím nebudeme prozrazovat víc," řekl Marek. Atmosféře zahájení festivalu bude vévodit čtyřmetrový medvídek Kuky. Protagonista Svěrákova filmu Kuky se vrací je s výškou čtyři metry a rozpětím tlapek největší plyšovou hračkou v Česku. Zároveň se stal novým exponátem pelhřimovského Muzea rekordů a kuriozit. Vrcholem prvního festivalového dne bude galavečer s vyhlášením rekordmanů a kuriozit roku v 11 kategoriích a koncertem bratří Ebenů.   Některé z letošních rekordů budou absolutními novinkami. Například Lenka Bednářová z Nové Bystřice vytvořila unikátní háčkované Dějiny národa českého. Stovka lidských a 20 zvířecích postav dohromady tvoří dvě desítky výjevů z českých dějin od Keltů až po současnost. Autorka spotřebovala přes 18 kilometrů příze, práce jí trvala 11 měsíců.   Další novinkou bude rekordní vábení jelenů. Václav Svoboda z Plesné u Chebu je majitelem největší sbírky vábniček minimálně ve střední Evropě. Předvede na 200 nástrojů určených k vábení jelenů, divočáků, ptáků a dalších zvířat. Ukázky budou prolínat celým festivalem, na němž by se mělo podílet více než 1000 aktivních účastníků. "Vysoký počet je dán tím, že součástí festivalů jsou i divácké disciplíny, takže někdo může přijet do Pelhřimova jako divák, ale bude odjíždět jako rekordman," podotkl Marek.   Pelhřimovský festival figuruje mezi 50 nejvýznamnějšími zábavními akcemi v Česku. Už v roce 2004 získal projekt Pelhřimov - město rekordů ocenění Grand Prix Regiontour jako nejlepší turistická nabídka na Vysočině. Česká databanka rekordů agentury Dobrý den obsahuje tisíce oficiálně uznaných rekordů.   Jaroslav Buček kš  