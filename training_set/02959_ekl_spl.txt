 Ochranáři zvou na oslavy 55. výročí CHKO Moravský kras  Adamov (Blanensko) 6. května (ČTK) - Ochranáři zvou milovníky přírody a historie na sobotu do Josefovského údolí u Adamova na Blanensku, kde se uskuteční oslavy 55. výročí vyhlášení Chráněné krajinné oblasti (CHKO) Moravský kras. Na programu je mimo jiné prohlídka jeskyně Býčí skála a také historické huti Františka, řekl dnes ČTK vedoucí správy CHKO Leoš Štefka.   Prohlídku Býčí skály pořádají speleologové společně s archeology. Akce má připomenout nález pohřebiště ze starší doby železné. Podle legend šlo o pohřeb velmože se 40 lidskými oběťmi. Lokalitu proslavila objevená soška bronzového býčka. Mimořádně cenné artefakty v jeskyni objevil badatel Jindřich Wankel.   V Josefovském údolí se zpracovávala železná ruda už za dob Velké Moravy. Příchozí budou moci po prohlídce vysoké pece Františka, postavené v roce 1732, přihlížet tavbě železa ve velkomoravské tavicí peci. Akci připravilo brněnské Technické muzeum. Ve správní budově hutí se uskuteční premiéra krátkého dokumentárního filmu Toulky Moravským krasem.   V jeskyni Výpustek připravili speleologové prohlídky o jejích výzkumech. Otevřena bude i budova někdejších lázní Švýcárna, která loni získala titul nejlépe opravené památky jižní Moravy.   Chráněná krajinná oblast Moravský kras byla vyhlášena v roce 1956 a je nejstarší chráněnou přírodní lokalitou na Moravě. Je v ní zpřístupněno pět jeskyní, které ročně navštíví na 350.000 turistů. Nejznámější jsou Punkevní jeskyně propojené se dnem propasti Macochy, v nichž je v provozu podzemní plavba.   Vladimír Klepáč snm  