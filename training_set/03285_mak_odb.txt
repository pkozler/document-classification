 Míra nezaměstnanosti v USA v dubnu stoupla na devět procent  Washington 6. května (ČTK) - Míra nezaměstnanosti ve Spojených státech v dubnu stoupla na devět procent z 8,8 procenta v březnu. V ekonomice vzniklo 244.000 nových pracovních míst, což byl nejvyšší počet za 11 měsíců. Vyplývá to z údajů, které dnes zveřejnilo americké ministerstvo práce.   Míra nezaměstnanosti se i přes vysoký růst počtu nových pracovních míst zvýšila, a to poprvé od listopadu. Důvodem je, že více lidí začalo hledat práci.   Nejvíce k tvorbě nových pracovních míst přispěli soukromí zaměstnavatelé, kteří i přes růst nákladů na pohonné hmoty vytvořili 268.000 pracovních míst, což byl nejvyšší počet od února 2006. Nová pracovní místa vznikala ve všech oborech, v maloobchodě, továrnách, finančních firmách, vzdělání, zdravotní péči i ve stavebnictví. Stát však propouštěl.   Analytici dotazovaní agenturou Reuters očekávali v dubnu vznik pouze 186.000 nových pracovních míst. Míra nezaměstnanosti podle nich měla zůstat na březnové úrovni, napsaly agentury AP a Reuters.   irl dvd  