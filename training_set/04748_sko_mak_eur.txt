 EK: Rodiče v EU dávají na soukromé vzdělávání dětí miliardy eur  Brusel 30. května (zpravodaj ČTK) - Rodiče v Evropské unii platí ročně za soukromé vzdělávání či doučování dětí miliardy eur. Podle nové zprávy Evropské komise, kterou dnes Brusel zveřejnil, nějakou privátní výuku má v některých státech "sedmadvacítky" i více než 50 procent školáků.   Doučování či soukromé hodiny jsou hodně rozšířené zejména v jihoevropských zemích, například v Řecku. Tam odhady uvádějí výdaje ve výši zhruba 950 milionů eur ročně, což představuje zhruba 20 procent toho, kolik na vzdělání v základních a středních školách dává země. Ve Španělsku jde o 450 milionů eur, v Itálii o 420 milionů eur a na Kypru 111 milionů eur. Konkrétní čísla za Českou republiku zpráva komise neobsahuje.   O něco méně populární je prý privátní výuka v severských zemí EU, ve Finsku či ve Švédsku. V nich se zdá, že státní školy do značné míry uspokojují očekávání žáků a jejich rodičů, takže k soukromému vzdělávání dětí přistupují méně.   V řadě zemí, podotkla komise, výdaje na soukromé vzdělávání školáků neustále rostou. Například ve Francii nyní ročně dosahují zhruba 2,2 miliardy eur, přičemž roční růst představuje přibližně deset procent.   "Pokles kupní síly učitelů je hlavním faktorem, který se podílí na rozšiřování soukromého vyučování v zemích východní Evropy," píše se v prohlášení komise. "Například v Rumunsku se tyto výdaje odhadují na zhruba 300 milionů eur ročně," dodala.   pkt mik  