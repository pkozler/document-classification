 Roste obliba tepelných čerpadel, loni se prodalo přes 6500  Praha 6. května (ČTK) - Ve snaze ušetřit na výdajích za energii využívá stále více lidí v Česku tepelná čerpadla. V loňském roce se prodalo přes 6560 tepelných čerpadel, což je o čtvrtinu více než v roce 2009. Celkový výkon prodaných čerpadel se pohyboval kolem 82 megawattů. Vyplývá to z údajů ministerstva průmyslu a obchodu a z ankety ČTK mezi prodejci.   Zájem o tepelná čerpadla loni vzrostl díky státní podpoře v rámci dotačního programu Zelená úsporám. Podle obchodníků mají o čerpadla zájem hlavně lidé, kteří staví nový dům. "Zhruba 65 procent zákazníků jsou lidé s novostavbami," sdělil ČTK ředitel společnosti Tepelná čerpadla IVT Marek Bláha.   K přeměně dosavadního vytápění na tepelná čerpadla lidé přecházejí zejména od topení elektřinou, dřevem či uhlím. Podle Bláhy ale poslední dobou také někteří lidé dávají přednost tepelným čerpadlům před plynovým vytápěním.   Nejoblíbenějším typem tepelného čerpadla je jednotka pracující na principu vzduch-voda, která využívá venkovního vzduchu k ohřevu vody v topném systému. Ještě před několika lety se přitom nejvíce stavěla čerpadla, která získávají teplo ze země. Podle prodejců bývají většinou čerpadla vzduch-voda s přihlédnutím na užitnou hodnotu finančně nejvýhodnější.   Čerpadel vzduch-voda bylo loni prodáno přes 4200. Následovala čerpadla země-voda, kterých bylo prodáno přes 2100. Systémů vzduch-vzduch bylo prodáno přes 100.   Provozovatelů tepelných čerpadel bylo podle MPO loni zhruba 24.700. Přes 23.000 z toho tvořily domácnosti. Předloni využívalo tepelná čerpadla necelých 19.000 provozovatelů.   Cena tepelného čerpadla pro rodinných dům se pohybuje mezi 150.000 až 300.000 korun. Záleží na typu, výkonu a také způsobu připojení. Návratnost investice některé firmy odhadují na pět až deset let.   Státní fond životního prostředí přechod na alternativní způsoby vytápění kvůli nižší ekologické zátěži finančně podporuje v rámci programu Zelená úsporám. Dotaci z fondu může získat ten, kdo nahradí kotel či kamna na fosilní paliva mimo jiné právě tepelnými čerpadly. Podpora, která se poskytuje na instalovaná zařízení, může dosáhnout až 50 procent nákladů. V současnosti je však program Zelená úsporám kvůli nedostatku peněz a vysokému počtu nevyřízených žádostí uzavřen novým zájemcům.   lko dvd  