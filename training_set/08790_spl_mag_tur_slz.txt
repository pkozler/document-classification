 Průkopnický španělský kuchař získal v USA nejvyšší ocenění  New York 10. května (ČTK) - Jako nejlepšího kuchaře ve Spojených státech ocenila nadace Jamese Bearda španělského šéfkuchaře Josého Andrése, který je znám svým novátorským přístupem k vaření a popularizací španělských chuťovek tapas v Americe.   Jednačtyřicetiletý kuchař porazil takové veterány, jako jsou Gary Danko, Suzanne Goinová, Paul Kahan a Charles Phan.   Andrés, který vyrostl v severním Španělsku, začínal jako mladý kuchař v restauraci El Bulli pod patronátem Ferrana Adrii, autora molekulární gastronomie.   V roce 1990 se přestěhoval do Spojených států a otevřel si řadu věhlasných restaurací ve Washingtonu, Los Angeles a Las Vegas.   Jeho minibar ve Washingtonu servíruje 30 až 35 malých jídel šesti hostům za večer, podávají se avantgardní guacamole, tzatziki a další světově známá jídla.   Cenami Jamese Bearda se oceňují lidé, kteří jdou ve šlépějích tohoto doyena americké kuchyně, jenž zemřel v roce 1985. Udílení cen se koná každý rok v New Yorku, kde sídlí jeho nadace. Hodnotí se mimo jiné majitelé restaurací, kuchaři i autoři kuchařských knih.   Jako nejlepší restauraci roku ocenila nadace Jamese Bearda Eleven Madison Park z New Yorku, který je nositelem michelinské hvězdičky, a v kategorii cukrářských výrobků získala nejvyšší ocenění její cukrářská mistryně Angela Pinkertonová.   Restaurace Jeana-Georgese Vongerichtena ABC Kitchen v New Yorku byla oceněna jako nejlepší nová restaurace.   Ocenění pro stoupající hvězdy, kterou dostávají šéfkuchaři mladší třiceti let, dostal Gabriel Rucker z restaurace Le Pigeon v Portland ve státě Oregon.   Nadace ocenila také kuchařskou knihu roku, kterou se stala Oaxaca al Gusto: An Infinite Gastronomy od Diany Kennedyové.   ko dr        