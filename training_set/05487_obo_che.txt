 ČOI zveřejnila pumpy, u kterých zjistila nekvalitní pohonné hmoty  --------------------    Ke zpravodajství: FOTO/aktuality; AUDIO   V 6. odstavci jsme doplnili vyjádření zástupce jedné z čerpacích stanic na seznamu ČOI.   --------------------    Praha 11. ledna (ČTK) - Česká obchodní inspekce dnes na svých internetových stránkách  www.coi.cz  poprvé zveřejnila seznam čerpacích stanic, kterým loni kvůli prodeji nekvalitních pohonných hmot uložila pokutu. Internetové stránky ČOI kvůli přetížení sítě nebylo dopoledne možné otevřít. Za nezveřejňování čerpacích stanic se špatným benzinem a naftou ČOI dlouhodobě kritizovaly nevládní organizace.   Ministr průmyslu a obchodu Martin Kocourek na dnešní tiskové konferenci řekl, že seznam pokutovaných čerpacích stanic, u kterých inspektoři zjistí závažné nedostatky, bude ČOI aktualizovat každý měsíc. "S novým rokem platí pro kontrolu pohonných hmot nová pravidla. Ochrání spotřebitele a poctivé obchodníky," uvedl. Inspekce zároveň letos zpřísní kontroly benzinových pump a zvýší počet kontrol o zhruba 20 procent, takže prověří přibližně 2200 vzorků pohonných hmot. Inspektoři budou také využívat mobilní laboratoř a mohou na místě zakázat prodej nekvalitního paliva.   Předseda představenstva Společenství čerpacích stanic ČR (SCS) Ivan Indráček ovšem nepovažuje zveřejňování jmen čerpacích stanic, u kterých ČOI zjistila pochybení, za šťastný krok. SCS podle Indráčka dlouhodobě požaduje aby byly zveřejňovány všechny stanice, u kterých je zjištěno závažné porušení kvality paliv. U většiny benzinek na seznamu ČOI ale nejde o snahu šidit zákazníky, nýbrž o lidské pochybení při přepravě nebo skladování zboží, tvrdí Indráček.   "Jde o pochybení, které nepoškozuje spotřebitele, ani motor jeho vozu a provozovatel čerpací stanice nemá šanci jej jakkoli odhalit. Jak má laik ze seznamu vybrat jen skutečné lumpy a těm to spočítat prostě tím, že k nim vícekrát nepřijede?" uvedl Indráček. "Vodítkem nemůže být, bohužel, ani výše udělené pokuty. Z dnes zveřejněného seznamu ČOI je totiž vidět, že každý inspektorát uděluje pokuty podle svého vlastního měřítka. Jinak totiž nelze vysvětlit fakt, že za v podstatě stejnou vadu je v jednom případě udělena pokuta pětinásobně vyšší než v případě jiném," dodal.   ČOI loni odebrala 1866 vzorků pohonných hmot a hrubé porušení jakosti zjistila u 2,1 procenta z nich. Inspekce uložila 49 pokut v celkové výši bezmála 8,3 milionu korun. Na loňském seznamu pokutovaných pump jsou zpravidla menší prodejci pohonných hmot. Za prodej nekvalitního paliva hrozí pokuta až pět milionů korun. Mezi nejpokutovanější prodejce loni patřila společnost Falko II Czech, které ČOI za opakované prohřešky dala sankce v celkové výši 4,35 milionu korun.   "Falko II Czech je nyní v důsledku sankcí ČOI v insolvenčním řízení," sdělil dnes na dotaz ČTK jednatel firmy Milan Semrád. Špatné vzorky paliv podle něho zřejmě způsobilo smíchání benzinu a nafty v cisternách dodavatele. "Zboží se k nám vozilo v menším množství. Když vám dovezou 3000 nebo 5000 litrů nafty a předtím stáčí benzin, tak cisterny mají v rourách třeba 50 litrů benzinu, a tím se změní složení paliv," řekl ČTK Semrád. "Složení nikdy nebylo takové, aby poškozovalo motory. Samozřejmě jsem ale zboží u dodavatele reklamoval," dodal.   Se zveřejňováním jmen čerpacích stanic, u nichž ČOI narazila na nekvalitní pohonné hmoty, počítá novela zákona, kterou loni v prosinci schválila vláda. Legislativní normu ale ještě musí schválit zákonodárci a podepsat prezident Václav Klaus. ČOI dosud tvrdila, že jména pump nemůže zveřejňovat, neboť k tomu nemá oporu v legislativě.   Kocourek dnes řekl, že MPO a vedení ČOI změnilo názor na zveřejňování těchto informací poté, co se k problematice vyjádřil ombudsman. MPO si navíc nechalo udělat novou právní analýzu. "Zjistili jsme, že ČOI může v rámci svých pravomocí a zákona zveřejňovat výsledky kontrol," podotkl Kocourek, podle kterého po schválení zákona budou informace o problematických prodejcích pohonných hmot ještě podrobnější. "Spotřebitelé tak budou mít kompletní informace i o všech dodavatelích, od nichž se nekvalitní palivo na čerpací stanice dostalo," dodal.   ČOI dosud podle Kocourka zveřejňovala pouze obecné výsledky kontrol pohonných hmot, nikoli čerpací stanice, které prodávaly nekvalitní palivo. "Právě povrchní informování o výsledcích kontrol mohlo poškodit mnohé čerpací stanice, které sice dostaly pravomocnou pokutu, ale mohly ji dostat za provinění, které spotřebitel nemusel na svém vozidle nikdy poznat, neboť minimální odchylky od norem odhalila laboratoř, nicméně motor vozidla si s nimi bez problémů poradil," uvedl.   Neoficiální seznam čerpacích stanic, které nevyhověly kontrolám ČOI, loni na internetu zveřejnila společnost Acta non verba. Společenství čerpacích stanic tento krok kritizovalo, protože podle něj byli smícháni dohromady poctiví prodejci s těmi, kteří vědomě prodávají pančované zboží.   Letos ČOI při kontrolách čerpacích stanic bude využívat i mobilní laboratoř. "Jakmile dostaneme informaci o podezření na prodej nekvalitního paliva, může být na místě velmi rychle. Pokud se prokáže, že testované palivo opravdu výrazně nesplňuje jakostní normy, naši inspektoři jeho prodej okamžitě zastaví," řekl pověřený ředitel ČOI Jan Štěpánek. Zřízení mobilní laboratoře Indráček považuje za pozitivní.   ČOI se podle Štěpánka nebrání tomu, aby v budoucnu zveřejňovala také pravomocné výsledky ostatních kontrol. "Musíme najít optimální model zveřejňování v jednotlivých oblastech, což nyní řešíme," podotkl mluvčí MPO Pavel Vlček.   ČOI loni odebrala 1866 vzorků pohonných hmot a různé nedostatky zjistila v 148 z nich, tedy v necelých osmi procentech vzorků. V roce 2009 ČOI odhalila nedostatky u pěti procent ze všech kontrolovaných vzorků pohonných hmot. Na konci loňského roku bylo v Česku evidováno celkem 6591 čerpacích stanic pohonných hmot, z toho 3672 veřejných.   beh lko mha  