 Benda ohlásil, že ústeckou krajskou ČSSD už nepovede  --------------------    Ke zpravodajství: FOTO/aktuality   V 1. odstavci jsme doplnili další informace, od 2. odstavce jsme doplnili background.   --------------------    Jirkov (Chomutovsko) 15. ledna (ČTK) - Dosavadní předseda regionální organizace ČSSD v Ústeckém kraji Petr Benda dnes oznámil, že nebude tento post obhajovat. Delegátům to řekl při projevu na úvod krajského sjezdu v Jirkově na Chomutovsku. ČTK to řekl předseda ústecké okresní ČSSD Arno Fišera, který se nyní sám o vedení krajské organizace uchází. Informaci o Fišerově kandidatuře ČTK potvrdil Pavel Kouda, náměstek hejtmanky Ústeckého kraje.   Bendovi, blízkému příteli někdejšího předsedy ČSSD Jiřího Paroubka, v poslední době uškodilo několik kauz, se kterými ho média spojují. Naposledy ho ministr dopravy Vít Bárta označil za jednoho z kmotrů, který řídí manažery Ředitelství silnic a dálnic v kraji. Benda kvůli tomu na něho podal trestní oznámení a chystá žalobu.   Už před dnešním jednáním se hovořilo o tom, že Benda nemá svou obhajobu jistou. Měl sice podporu tří okresů, ale jiní sociální demokraté si po několika letech jeho působení v čele krajské organizace přejí změnu. To, že se kontroverzní politik vzdal kandidatury, ale mnohé překvapilo. "Zdůvodnil to košatě, v něčem měl pravdu a v něčem ne. Otázka je, co kdo potřebuje do své činnosti zabalit," řekl ČTK Fišera.   Za týden čtyřicetiletý Benda ale ještě nemusí být zcela ze hry, protože jednotlivé okresní organizace budou své kandidáty teprve jmenovat. Podle Fišery by tím ale popřel sám sebe. "Přistoupení je vždycky možné, ale už sám před sebou by asi vypadal podivně. Myslím, že to neudělá," řekl ČTK Fišera.   jtb hj mal  