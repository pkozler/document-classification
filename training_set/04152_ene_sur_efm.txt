 Bohemia Energy od července zdraží plyn o zhruba devět procent  Praha 2. května (ČTK) - Společnost Bohemia Energy od července zdraží plyn v průměru o zhruba devět procent. Růst cen způsobuje prudké zdražení ropy z posledních týdnů. V minulém týdnu oznámil zdražení plynu také dominantní tuzemský dodavatel RWE Transgas, který od června zvedne ceny v průměru o 9,5 procenta. E.ON zdraží plyn o sedm procent.     Ceny plynu se obvykle mění na začátku čtvrtletí, RWE a E.ON se však kvůli rostoucím cenám komodit rozhodly přistoupit ke zdražení již v červnu.   "My jsme se rozhodli, že zvýšení cen plynu, k němuž dochází v důsledku růstu ceny ropy na světových trzích, promítneme do našich cen až od července. Chceme tím našim zákazníkům poděkovat za loajalitu - a samozřejmě přesvědčit i další odběratele plynu, že změna dodavatele se vyplatí," uvedl Jiří Písařík, jednatel Bohemia Energy.   Bohemia Energy je největším alternativním dodavatelem plynu a elektrické energie. Plyn v současné době dodává 88.323 odběratelům a každý měsíc získává zhruba 4500 nových zákazníků.   Další tuzemští prodejci plynu zatím ceníky na třetí čtvrtletí nezveřejnili. Pražská plynárenská například plánuje nové ceny zveřejnit na konci května.   lko vju  