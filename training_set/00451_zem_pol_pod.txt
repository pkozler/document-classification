 Včelařů v Moravskoslezském kraji přibývá, zájem o dotace je velký  Ostrava 18. května (ČTK) - Zájem včelařů překvapil úředníky Krajského úřadu Moravskoslezského kraje, kteří už poněkolikáté vyhlásili dotační program na podporu včelařství. Kraj na tento program letos vyčlenil dva miliony Kč, přičemž tato částka byla vyčerpána hned první den, kdy o dotace mohli včelaři žádat. Informovala o tom mluvčí krajského úřadu Šárka Vlčková. Podle včelařů je zvýšený zájem daný tím, že jich v posledních letech výrazně přibývá.   "V podmínkách je dáno, že čím později se uchazeč přihlásí, tím má menší šanci, že dotaci získá. Už loni nebyli všichni uchazeči uspokojeni, zřejmě proto se letos všichni hlásili hned první den," řekla Vlčková. Zájemci se přitom mohli hlásit od 16. května až do 15. července.   V roce 2008 kraj vyplatil včelařům celkem 793.100 Kč, hlásilo se 69 zájemců. V dalších letech kraj rozděloval vždy dva miliony, pokaždé mezi 118 lidí. Jenže zatímco v roce 2009 bylo zájemců 125, loni už 160. "Minimálně tolik jako loni je jich už i letos," řekla Vlčková.   Příspěvky jsou určeny pro začínající i zavedené včelaře na pořízení včelstev z jejich chovu zařazeného do šlechtitelského programu nebo nových moderních typů úlů. "Začínající včelaři mohou dostat také dotace na pořízení voskových mezistěn, včelařského kuřáku, jedné úlové váhy a základních ochranných pomůcek určených pro jednoho včelaře," uvedla mluvčí.   V případě, že krajský úřad vyřadí více nevyhovujících žádostí, bude program znovu otevřen, dodala mluvčí.   Místopředseda Českého svazu včelařů (ČSV) Václav Sciskala ČTK řekl, že loni v ČR přibylo na 20.000 organizovaných včelařů. V Moravskoslezském kraji, kde je například nejvíce včelařských kroužků pro děti do 15 let, počet včelařů stoupl asi o 1500. "Jsem natěšený a mile překvapený enormním zájmem hlavně mladých lidí o chov včel," řekl. Včelaři na Karvinsku právě organizují kurz pro začínající včelaře. "Bude 28. května a už dnes tam je přihlášeno přes 30 lidí," poznamenal Sciskala.   Nárůst počtu včelařů je podle něj možná výsledkem propagace včelařství v posledních letech. Od 90. let měl přitom zájem o včelařství velmi sestupnou tendenci. "Je to trend posledních dvou let, ale nevím jestli ten trend bude dlouhodobý, nebo krátkodobý," řekl Sciskala.   Pro mnohé lidi je včelaření jen koníčkem. "V malém měřítku je to opravdu jen otázka smysluplného naplnění volného času. Přibývá například lidí středního věku, kteří odcházejí do důchodu a hledají nějakou náplň na volný čas," uvedl místopředseda ČSV.   Zároveň podle něj ale přibývá komerčních včelařů, kteří mají více včelstev a včelařením se živí. "Včelařů ubývá, ale včelstev přibývá. V roce 1990 bylo v republice asi 20 komerčních včelařů, dneska je jich možná 250. Znám poměrně dost mladých lidí, kteří přišli o práci, doma měli deset včelstev, tak se na to vrhli s vervou a dneska je to živí," řekl Sciskala.   Souvisí to podle něj i se stoupající poptávkou po včelích produktech. "To motivuje. Lidé ví, že po medu je teď poptávka. Za loňský rok se do České republiky dovezlo více medu, než se vyvezlo, což je poprvé, co pamatuju," dodal místopředseda ČSV.   Předseda Základní organizace ČSV v Novém Jičíně Mojmír Urban uvedl, že za poslední rok přibyli v jejich organizaci, která má téměř 50 členů, tři noví včelaři. "Je dobře, že přibývá malých včelařů, že jsou včelstva více rozprostřená, protože ti velcí včelaři mají více včelstev soustředěných na jednom místě," uvedl Urban. Nové včelaře podle něj může lákat i větší zájem o med. "Lidé si možná říkají, že nemusí med kupovat a ještě jim zbude na prodej," řekl Urban.   Také jednatel ZO ČSV v Těrlicku na Karvinsku František Glombek zaznamenal v posledních dvou letech zvýšený zájem o včelařství. "Do spolku se hlásí i mladší lidé. Možná to někteří berou tak, že budou dělat něco, co bude mít smysl, a ještě třeba z toho budou mít i nějakou korunu navíc," řekl Glombek.   Vlastimil Vyplel snm  