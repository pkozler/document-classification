 Prodej nových aut v EU v dubnu klesl o 4,1 procenta  Paříž 17. května (ČTK) - Prodej nových aut v Evropské unii v dubnu klesl o 4,1 procenta na 1,09 milionu vozů. Všechny velké trhy s výjimkou Německa postihl propadl prodeje. Vyplývá to z údajů, které dnes zveřejnilo Evropské sdružení výrobců automobilů (ACEA).   Za první čtyři měsíce roku se prodej snížil o 2,7 procenta na 4,67 milionu vozů. Dvě třetiny trhů však vykázaly růst prodeje, včetně Německa, kde se prodej zvýšil o 10,7 procenta. Nad růstem na těchto trzích však převážil vliv prudkého poklesu prodeje aut v Británii, Itálii a Španělsku.   V samotném dubnu prodej v Německu stoupl o 2,6 procenta. V Itálii však klesl o 2,2 procenta, v Británii o 7,4 procenta, ve Francii o 11,1 procenta a ve Španělsku se propadl o 23,3 procenta. V České republice se prodej snížil o 4,2 procenta, na Slovensku naopak o 17,3 procenta stoupl.   Největší automobilkou zůstal v dubnu Volkswagen, jehož prodej vzrostl o 3,5 procenta. Prodej české Škoda Auto se zvýšil o 1,5 procenta. Prodej francouzské PSA Peugeot Citroën se však snížil o 18,3 procenta a Renaultu o 13,1 procenta. Na automobilky dopadl konec šrotovného ve Francii.   Japonská automobilka Honda, která musela kvůli nedostatku součástek po zemětřesení v Japonsku pozastavit výrobu ve své továrně v Británii, zaznamenala propad prodeje o 34,3 procenta. Jejím japonským rivalům se však vedlo lépe. Prodej Nissanu stoupl o 14,5 procenta a Mitsubishi o 47,2 procenta. Prodej Toyoty sice klesl, ale jen o 0,3 procenta, hlavně díky zájmu o značku Lexus, napsala agentura Reuters.   irl dvd  