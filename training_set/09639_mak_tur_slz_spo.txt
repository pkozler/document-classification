 Rusko zve partnery k přeměně Kavkazu na lyžařskou destinaci  Davos 26. ledna (ČTK) - Ruská vláda zve mezinárodní partnery, aby jí pomohli přeměnit severní Kavkaz v přední světovou turistickou destinaci. Nově založený státní ruský podnik North Caucasus Resorts Company (NCRC) tam hodlá vybudovat pět lyžařských středisek, do kterých by první návštěvníci mohli přijet v roce 2014. K investici bude připraveno 15 miliard dolarů (265 miliard Kč). První fázi projektu s názvem Peak 5642 představili jeho zástupci dnes na Světovém ekonomickém fóru v Davosu.   "Na celém světě existuje řada příkladů jak lze turistický ruch úspěšně přivést i do oblasti s vyšším bezpečnostním rizikem. Podívejte se na Turecko, Egypt a Izrael. I my nabízíme velmi atraktivní záruky na investice," uvedl předseda představenstva NCRC a viceprezident ruského Olympijského výboru Achmed Bilalov.   Plány na vybudování kavkazských lyžařských středisek Rusko zveřejnilo podle agentury Reuters už loni v červnu na mezinárodním ekonomickém fóru v Petrohradě.   Kavkazské republiky, hlavně Ingušsko a Dagestán, jsou v poslední době ale prakticky denně dějištěm ozbrojeného násilí, přestřelek, únosů a atentátů. To způsobilo i pokles investic v regionu, nezaměstnanost a emigraci. Ruská vláda ale předpokládá, že projekt Peak 5642 významně přispěje k obratu v regionální ekonomice, který přinese sociální výhody, včetně prevence terorismu.   O severním Kavkaze se nyní mluví i v souvislosti s pondělním útokem na moskevském letišti. K odpovědnosti za atentát, při němž zahynulo 35 lidí, se dosud nikdo nepřihlásil. Podle ruských bezpečnostních sil však akce nese znaky extremistů, kteří bojují za vytvoření islámského státu na ruském severním Kavkaze.   To ale firmu NCRC podle Bilalova neodradí od jejích plánů v kavkazských horách. "Čeho teroristé dosáhnou pro Kavkaz tím, že budou zabíjet lidi bombovými útoky? Ničeho, jsou to nihilisté. Naproti tomu firma NCRC chce zlepšit kvalitu života lidí na Kavkazu," uvedl.   Firma chce přitahovat a spravovat investice do infrastruktury a firem v pěti kavkazských rekreačních oblastech včetně Elbrusu, kde plánuje vybudovat druhé nejvýše položené lyžařské středisko na světě. V nových střediscích se bude podle zástupců NCRC moci ubytovat až 150.000 lidí za den a skipas umožňující přístup do všech středisek bude stát 20 až 30 dolarů za den.   ktp jw  