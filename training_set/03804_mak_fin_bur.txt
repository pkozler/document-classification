 Laos otevřel akciovou burzu, chce přilákat zahraniční kapitál  --------------------    Ke zpravodajství: FOTO/aktuality   --------------------    Bangkok 11. ledna (ČTK) - Komunistický Laos dnes otevřel akciovou burzu, na které se ale zatím obchodují pouze dvě emise. Vláda ale předpokládá, že postupně uvede na trh akcie dalších firem a doufá, že se jí do největších státních firem podaří přilákat zahraniční kapitál. Laos patří mezi nejchudší země světa, vláda ale věří, že burza může s rozvojem ekonomiky hodně pomoci.   Laoská média uvedla, že obchodovat na burze se dá zatím jen s akciemi státní elektrárenské společnosti Electricité du Laos (EDL) a státního finančního ústavu Banque Pour Le Commerce Exterieur Lao. Obchodovat mohou i zahraniční investoři, zatím ale jen v omezené míře. Burza je v hlavním městě Vientiane a obchodování bylo zahájeno skromným ceremoniálem, o němž informovala televize Lao Star.   Provoz burzy zajišťuje společný podnik mezi jihokorejskou společností Korea Exchange, která provozuje burzu v Soulu, a laoskou centrální bankou. Ta investovala 10,2 milionu dolarů (asi 195 milionů Kč) a má ve společném podniku 51 procent. Korea Exchange vložila 9,8 milionu dolarů a má zbylých 49 procent. Poskytla hlavně technologické vybavení. Pomoc ale nabídlo také sousední Thajsko.   "Jsou zde dva důvody: vedle bank je burza alternativním zdrojem kapitálu a také veřejnosti umožní účastnit se na růstu ekonomiky," řekla šéfka akciového výzkumu v singapurské divizi Standard &amp; Poor's Lorraine Tanová, kterou cituje agentura Reuters. "Otevřený kapitálový trh rozvoji ekonomiky určitě pomůže," dodala.   Tanová nicméně upozorňuje, že nějakou dobu potrvá, než se na burze v Laosu objeví i zahraniční kapitál. "To se nedá udělat tak, že prostě jen otevřete burzu," řekla.   spr vju  