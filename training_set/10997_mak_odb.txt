 V Olomouckém kraji se v prosinci výrazně zvýšila nezaměstnanost  --------------------    Ke zpravodajství: GRAFIKA   Doplnili jsme informace olomouckého úřadu práce ve 2. až 5. odstavci.   --------------------    Olomouc 10. ledna (ČTK) - V Olomouckém kraji se v posledním měsíci loňského roku výrazně zvýšila míra nezaměstnanosti. Šla nahoru o 1,6 procentního bodu na 12,5 procenta. Úřady práce z regionu evidovaly na konci prosince 40.732 dosažitelných uchazečů, o 5068 více než v listopadu. Uvedlo to ministerstvo práce a sociálních věcí. Předloni na konci prosince hledalo v kraji práci 40.026 osob, míra nezaměstnanosti tehdy činila 12,2 procenta.   Celkový počet uchazečů o práci, kam patří i lidé na nemocenské, na rodičovské dovolené nebo účastníci rekvalifikačních kurzů, se v uplynulém měsíci v kraji zvýšil ze 37.096 lidí v listopadu na 42.117 osob. "Jedná se o vůbec rekordní nárůst počtu uchazečů, například loni v prosinci byl zhruba poloviční," řekl dnes novinářům analytik olomouckého úřadu práce Jaroslav Mikšaník.   Doplnil, že v mezikrajském srovnání míry nezaměstnanosti Olomouckému kraji patří druhá příčka od konce. Hůře na tom byl jen Ústecký kraj.   Rekordní nárůst prosincové nezaměstnanosti částečně zapříčinila podle Mikšaníka novela zákona o zaměstnanosti, která od ledna změnila čerpání podpor v nezaměstnanosti. Aby nezaměstnaní získali výhodnější podmínky, přišli se zaregistrovat již v prosinci místo obvyklého ledna. "Nárůst míry nezaměstnanosti se dá předpokládat i v lednu, nikoliv však tak razantní jako v minulých letech," řekl analytik olomouckého úřadu práce.   Nezaměstnanost v prosinci vzrostla ve všech pěti okresech Olomouckého kraje. Nejvíce, o 3,2 procentního bodu na 19,7 pct, se zvýšila na Jesenicku. "Na úrovni okresů Jesenicko vykazuje nejvyšší míru nezaměstnanosti v ČR, na druhém místě je okres Bruntál," uvedl Mikšaník.   Na Přerovsku šla nezaměstnanost nahoru o 1,6 procentního bodu na 13 procent, na Šumpersku o 1,5 procentního bodu na 13,4 pct. V případě Olomoucka a Prostějovska úřady práce hlásí shodný nárůst o 1,4 procentního roku. Na Olomoucku nezaměstnanost dosahovala na konci loňského roku 11,2 procenta, na Prostějovsku 11,1 pct.     Ukazatele nezaměstnanosti v Olomouckém kraji:       Počet nezaměstnaných  Počet nezaměstnaných  Míra nezaměstnanosti (v pct)  Míra nezaměstnanosti (v pct)     Okres  listopad  prosinec  listopad  prosinec     Jeseník  3242 (3446)  3871 (4055)  16,5  19,7     Olomouc  11.645  (12.036)    13.300  (13.676)    9,8  11,2     Prostějov  5354 (5791)  6081 (6476)  9,7  11,1     Přerov  7915 (8135)  8969 (9188)  11,4  13,0     Šumperk  7508 (7688)  8511 (8722)  11,9  13,4     Kraj  35.664  (37.096)    40.732  (42.117)    10,9  12,5     zdroj: MPSV   orv sap  