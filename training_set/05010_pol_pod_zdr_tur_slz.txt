 Nový pramen minerální vody otevřeli večer v Poděbradech  --------------------    Ke zpravodajství: AUDIO   --------------------    Poděbrady (Nymbursko) 24. června (ČTK) - Nový pramen minerální vody otevřeli dnes večer v Kubových sadech v Poděbradech nedaleko kostela Povýšení svatého Kříže. Dostal název Svatojánský podle dnešní Svatojánské noci, řekl ČTK starosta Poděbrad Ladislav Langr (Volba pro Poděbrady).   Všechny ostatní minerální prameny jsou v Poděbradech rozváděny z jednoho centrálního rezervoáru, Svatojánský má ale zdroj přímo pod sebou v hloubce 102 metry. "Bude nabízet tu nejkvalitnější Poděbradku, na kterou vzpomínají pamětníci před 50 lety. Tehdy Poděbradka mívala pod každým pramenem svůj vlastní zdroj," uvedl Langr.   Poděbrady se rozhodly pramen otevřít poté, kdy ho sledovalo ministerstvo zdravotnictví monitorovacím vrtem. Město se s ministerstvem dohodlo na tom, že tam udělají pítko pro veřejnost. Investice včetně dokumentací přišla na zhruba půl milionu korun.   Pítko je vyrobeno z oceli, jde o sedmiramennou konstrukci, která se zužuje do koruny. Altánek není zatím zastřešený. Město nechá ocelovou konstrukci na podzim obrůst popínavými růžemi. Za minerální vodu nebudou lidé nic platit. Pramen s pítkem je téměř u cyklostezky, takže jej budou moci využívat i lidé putující na kole z Kolína do Nymburka.   V Poděbradech je celkem veřejně přístupných pět pramenů. Další prameny jsou pak v lázeňských domech.   zik hj  