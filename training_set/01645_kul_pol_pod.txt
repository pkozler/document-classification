 Do Kroměříže se po dvou letech vrátí festival vojenských hudeb  Kroměříž 19. ledna (ČTK) - Do Kroměříže se letos po dvouleté odmlce opět vrátí mezinárodní festival vojenských hudeb. Rada města schválila smlouvu s armádou, která platí dokonce na příštích pět let. Vojáci z několika zemí své hudební dovednosti představí kroměřížskému publiku první víkend v září. Akce však bude oproti minulosti skromnější, bez ohňostroje a pouze dvoudenní. ČTK to dnes řekla radní pro kulturu Jarmila Číhalová (Volba pro Kroměříž).   "Nedělní, hlavní přehlídková část, zůstane stejná jako bývala vždycky. Dopoledne bude generálka a odpoledne hlavní program včetně společného monstrkoncertu hudeb. V sobotu bude jedna nebo více vojenských hudeb vystupovat na některých místech ve městě, na Velkém náměstí, Hanáckém náměstí nebo v Podzámecké zahradě," přiblížila Číhalová. Rozpočet je oproti dřívějšku nižší, akce by tak podle radní měla město stát asi 250.000 Kč.   Lidé by v Kroměříži měli vidět čtyři zahraniční a jednu českou vojenskou hudbu. "Pozvali jsme hudby z Rumunska, Slovenska, Rakouska, Německa a z Turecka. Turci nám již přislíbili účast, byť zatím smlouva podepsaná není. Naproti tomu letos nepřijedou Švédové," řekl ČTK programový ředitel festivalu Richard Rataj, který stál u zrodu myšlenky akci v Kroměříži obnovit.   Armáda zrušila zdejší mezinárodní festival vojenských hudeb v roce 2009. Podle Rataje byl tehdy jedním z argumentů náčelníka generálního štábu například fakt, že ve městě již nejsou vojska, nežijí zde vojáci se svými rodinnými příslušníky. Díky atraktivnímu prostředí a zázemí, které historická Kroměříž nabízí, se však vojenské hudby do města vracejí. "Smlouva je podepsána do roku 2015 a garantuje ji ministr obrany," doplnil Rataj.   Přehlídka však nebude třídenní, jako tomu bylo v minulosti, ale o den kratší. Vystoupení hudeb v Kroměříži také již nebude samostatným festivalem, ale uskuteční se jako součást olomouckých oslav maršála Josefa Václava Radeckého. Festival vojenských hudeb má v Kroměříži patnáctiletou tradici, která byla přerušena až předloni.   V minulosti se jej zúčastnily například dechové orchestry ze Skotska, USA či zmínění Turci nebo královská kapela ze Švédska. Akci každoročně navštěvovaly tisíce lidí, kteří si kromě hlavního programu nenechali ujít ani vystoupení hudebníků v Podzámecké zahradě. Festival ve městě přetrval i po definitivním odchodu vojenské posádky, která Kroměříž opustila v roce 2004.   jav sap  