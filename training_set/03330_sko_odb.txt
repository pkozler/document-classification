 Učitelé a ředitelé škol si loni pohoršili, brali průměrně 24.500  Praha 25. ledna (ČTK) - Učitelé a ředitelé škol si loni od ledna do září vydělali průměrně 24.538 korun měsíčně, oproti roku 2009 si však pohoršili o 450 korun. Plat naopak vzrostl vědeckým pracovníkům na vysokých školách, polepšili si o 1300 na 27.651 korun. Platy kantorů se tak podle dnes zveřejněných statistik Ústavu pro informace ve vzdělávání (ÚIV) pohybovaly nad celorepublikovým průměrem, který za stejné období činil 23.324 Kč. Pokud by se však počítaly jen platy pedagogů a vychovatelů bez vedoucích pracovníků, činila loni jejich mzda jen něco přes 22.000.   "V mateřských školách si učitelé včetně vedoucích zaměstnanců za 1. až 3. čtvrtletí 2010 průměrně za měsíc vydělali 19.686 Kč, v základních školách 25.219 Kč, na středních školách 26.477 Kč, v konzervatořích 26.387 Kč a na vyšších odborných školách 27.674 Kč," uvedl ústav s tím, že jde o hrubou mzdu včetně odměn. Platy učitelů, vychovatelů, asistentů pedagoga a dalších zaměstnanců bez vedoucích pracovníků jsou však na všech typech škol průměrně o 2000 korun nižší.   V porovnání s rokem 2009 si kantoři měsíčně vydělali o pár stokorun méně, například učitel na základní škole našel na výplatní pásce průměrně o téměř 500 korun méně. Od letošního ledna se však platy v regionálním školství opět zvýšily, na tuto kapitolu bylo přidáno 2,1 miliardy korun. Nejvíce pocítí zvýšení mladí vyučující, kterým nástupní plat poskočil na 20.000 korun, starší dostanou přidáno v řádu stokorun.   Zaměstnanci vysokých škol si naproti tomu loni mírně polepšili, průměrná mzda vzrostla o 360 korun na 33.910 Kč. Největší přilepšení zaznamenali na svých výplatních páskách vědečtí pracovníci a také lektoři, kteří si přišli na 24.658 korun, tedy o tisícovku více než v roce 2009. Nejvíce z akademiků berou profesoři, a sice 54.000, odborný asistent vydělával loni 29.000 korun. Statistiky však také ukázaly výrazné rozdíly mezi platy mužů a žen, vysokoškolské pedagožky vydělávaly průměrně o 6000 korun méně než jejich mužští kolegové.   kli pba  