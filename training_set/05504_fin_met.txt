 Pojišťovny mají nahlášeny první škody následkem povodní  Praha 14. ledna (ČTK) - Pojišťovny mají nahlášeny první škody, které jejich klientům způsobila v posledních dnech velká voda. Mezi nejvíce postižené regiony patří Plzeňský, Karlovarský a Ústecký kraj. Největší tuzemské pojišťovny očekávají v dalších dnech v souvislosti se záplavami další nárůst škod a posilují počty mobilních techniků v terénu a operátorů v klientských centrech.   Česká pojišťovna již registruje první stovku hlášení pojistných událostí ze záplav a povodní s odhadovaným pojistným plněním celkem 1,6 milionu Kč. Jde hlavně o zatopené sklepní prostory, garáže a zahrady, řekl ČTK mluvčí pojišťovny Tomáš Zavoral. Podle prvních odhadů očekává v dalších dnech zvýšený počet nahlášených škod, a to v počtu několika stovek.   Velké množství tajícího sněhu společně s deštivým počasím zvyšuje hladiny řek. Především v Karlovarském, Ústeckém, Plzeňském a Jihočeském kraji, souhlasil mluvčí pojišťovny Generali Jiří Cívka. V této souvislosti očekávají likvidátoři Generali desítky povodňových škod, které se zřejmě budou pohybovat v řádech milionů korun. Přijímají také první opatření pro případ, že by se situace během dneška a o víkendu zdramatizovala, dodal.   Také ČP v souvislosti s aktuální situací posílila počet mobilních techniků, kteří jsou již v terénu. Kvůli zvyšující se hladině vody v různých částech České republiky bude Allianz pojišťovna přijímat hlášení o pojistných událostech během celého víkendu. Klienti budou moci jednotlivé případy oznamovat i během následujících volných dnů, a to 24 hodin denně, upozornil mluvčí Allianz Václav Bálek.   Loňský rok byl pro tuzemské pojišťovny co do počtu kalamitních škod nejhorší od roku 1997, kdy Moravu zasáhly katastrofické povodně. Rozmary přírody způsobily jejich klientům loni přes 100.000 škod, jejichž celkový objem byl několik miliard korun. Nejvíce škod vzniklo v zimě následkem tíhy sněhu, o další se podělila květnová a červnová velká voda, srpnové bleskové povodně, následné krupobití a povodně na svátek svatého Václava.   Filip Dušek vju  