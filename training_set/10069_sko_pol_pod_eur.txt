 Univerzita obrany získá z EU 150 milionů na výzkum a vybavení  Praha 9. května (ČTK) - Univerzita obrany v Brně získá z EU téměř 150 milionů korun na výzkum a rekonstrukci budov. Za peníze ale bude pořízena také mobilní balistická laboratoř a pasivní sledovací systémy. ČTK to sdělili zástupci ministerstva školství, které spravuje operační program Výzkum a vývoj pro inovace. Univerzita obrany ale spadá pod armádu.   Dotaci využije zejména Fakulta vojenských technologií, do nově opravené budovy sestěhuje všechny katedry studijního programu vojenské technologie. Přidělení peněz dnes podepsal ministr školství Josef Dobeš (VV).   "V rámci projektu bude například vybudována moderní experimentální balistická laboratoř pro testování ochrany osob a techniky. Vyhodnocovací část této laboratoře bude přenosná a umožní experimentální ověřování při výcviku jednotek ve vojenských výcvikových prostorech nebo při hodnocení vlastností zbraňových systémů v rámci jejich pravidelných zkoušek," popsal přínosy Radek Melichar z ministerstva školství.   Pro získání dotace se škola musela zavázat, že akredituje v daném oboru alespoň jeden doktorský program. To by mělo přimět mladé experty, aby neodcházeli za lepším vzděláním a technickým vybavením do zahraničí.   V programu Výzkum a vývoj pro inovace je na vědecké projekty celkem více než 48 miliard korun.     kli pba  