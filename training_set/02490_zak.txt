 V Abertamech shořelo horní patro hrázděnky, nikdo nebyl zraněn  Zprávu jsme aktualizovali v celém rozsahu o další informace hasičů.   --------------------    Abertamy (Karlovarsko) 3. ledna (ČTK) - V centru Abertam vzplál dnes odpoledne obytný hrázděný dvoupodlažní dům. Plameny zasáhly celé horní patro a způsobily škody za zhruba půl milionu korun. Mluvčí krajských hasičů Martin Kasal oznámil ČTK, že nikdo z obyvatel nebyl zraněn, protože v době požáru v domě lidé nebyli.   Hasičům výrazně komplikovaly zásah zamrzlé hydranty v obci, a museli proto přivolat značný počet cisteren. Po necelých dvou hodinách se podařilo požár dostat pod kontrolu, plameny přesto zničily střechu i celé první patro starého hrázděného domu, uvedl Kasal. "Pro rodinu z vyhořelého domu zajistil starosta obce náhradní ubytování. Příčinu vzniku požáru nadále vyšetřujeme," dodal mluvčí hasičů.   vlm mol  