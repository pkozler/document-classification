 TOP 09: Příprava přestavby čistírny už stála Prahu 275 mil. Kč  Praha 18. ledna (ČTK) - Příprava přestavby ústřední čistírny odpadních vod už Prahu stála podle opozice 275 milionů korun. Na tiskové konferenci to dnes řekl zastupitel Pavel Richter (TOP 09). Desítky milionů podle něj stály například právní služby nebo příprava projektu pro stavební povolení. Ta má ale být až součástí miliardového tendru, který Praha loni vyhlásila. Současné vedení města chce tendr buď zrušit, nebo přepracovat.   Podle informací, které mají zastupitelé TOP 09 k dispozici, bylo za přípravu přestavby čistírny vyplaceno 275 milionů korun. Částka prý ale může být vyšší, ne všechny podklady se totiž zastupitelům podařilo získat.   Celkem 65 milionů korun podle Richtera stála příprava projektu pro stavební povolení, kterou vypracovala společnost Hydroprojekt. "Tento projekt je tedy už hotový, a přitom znovu figuruje v současném tendru," poznamenal zastupitel. Další desítky milionů korun město utratilo za právní služby, podle Richtera například s právní kanceláří Jansta, Kostka uzavřela Praha smlouvu na 56 milionů korun.   Celkové náklady na vybudování nové vodní linky, rekonstrukci nynější čistírny a vybudování kalového hospodářství odhaduje město asi na 19,8 miliardy korun. Zhruba šest miliard korun by Praha mohla získat z evropských fondů. Stavba bude realizována v několika fázích, současný tendr v hodnotě asi 6,3 miliardy korun se týká výstavby nové vodní linky.   Tendr provázejí některé pochybnosti, podle TOP 09 má výběrové řízení velký korupční potenciál. Pochybnosti o zakázce na dostavbu čističky se objevily v souvislosti s kauzou údajné snahy manipulovat zakázky na Státním fondu životního prostředí. Aféru odstartoval odvolaný ředitel fondu Libor Michálek. Poradce bývalého ministra životního prostředí Pavla Drobila (ODS) Martin Knetig údajně Michálka nabádal k manipulaci i se zakázkou na pražskou čistírnu. Ta měla být nadhodnocena o tři miliardy korun, aby si dvě křídla ODS mohla rozdělit po půl miliardě.   sdv dvd  