 Prohlášení, v němž Diag Human oznamuje, že Šťáva firmu prodal  --------------------    Ke zpravodajství: PROFIL   --------------------    Praha 1. června (ČTK) - Text prohlášení, v němž společnost Diag Human oznamuje, že její dosavadní majitel Josef Šťáva prodal akcie firmy.     Text původně zveřejněný na internetových stránkách společnosti:     Tiskové prohlášení společnosti Diag Human SE, 1.6.2011   Společnost Diag Human SE oznamuje, že Josef Šťáva přijal obchodní nabídku a společnost Diag Human prodal mezinárodnímu konsorciu institucionálních investorů. Podle dohody s okamžitou platností opustil všechny orgány společnosti Diag Human SE a nadále se neúčastní jakýchkoli aktivit, spojených s vymáháním pohledávky proti České republice.   Ve chvíli, kdy několik uznávaných mezinárodních právních stanovisek potvrdilo, že podle českého i mezinárodního práva je Konečný rozhodčí nález ze srpna 2008 pravomocný a vymahatelný, stala se pohledávka Diag Human proti České republice v rámci mezinárodních finančních trhů běžným tržním debetním instrumentem. Tato pozice byla posléze podpořena i výroky rakouského a francouzského soudu.   Společnost Diag Human SE děkuje panu Josefu Šťávovi za jeho dosavadní činnost ve společnosti.   Prohlašuje, že pan Josef Šťáva okamžitou platností přestává mít cokoli společného se společností, s vymáháním pohledávky, a žádným způsobem nadále nereprezentuje společnost Diag Human SE. Do úplného vyřešení věci nebude společnost Diag Human SE poskytovat žádné veřejné informace.     Text později rozeslaný médiím:     Tiskové prohlášení   1.6. 2011   Společnost Diag Human SE oznamuje, že pan Josef Šťáva s okamžitou platností předal všechny rozhodovací pravomoci ve společnosti a nadále se neúčastní jakýchkoli aktivit, spojených s vymáháním pohledávky proti České republice. Toto rozhodnutí je součástí smlouvy, kterou pan Šťáva společnost Diag Human prodal mezinárodnímu konsorciu institucionálních investorů.   Ve chvíli, kdy několik uznávaných mezinárodních právních stanovisek potvrdilo, že podle českého i mezinárodního práva je Konečný rozhodčí nález ze srpna 2008 pravomocný, stala se pohledávka Diag Human proti České republice vymahatelným závazkem státu a v rámci mezinárodních finančních trhů běžným tržním instrumentem. Tato pozice byla posléze podpořena i výroky rakouského a francouzského soudu.   Společnost Diag Human SE děkuje panu Josefu Šťávovi za jeho dosavadní činnost ve společnosti.   Prohlašuje, že pan Josef Šťáva s okamžitou platností a žádným způsobem nadále nereprezentuje společnost Diag Human SE. Do úplného vyřešení věci nebude společnost Diag Human SE poskytovat žádné veřejné informace.   Diag Human SE     ČTK  