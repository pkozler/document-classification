 V olomouckých parcích soutěží mladí zahradníci z celého Česka  --------------------    Ke zpravodajství: FOTO/aktuality   --------------------    Olomouc 4. května (ČTK) - V olomouckých městských parcích dnes začalo celostátní klání studentů zahradnických středních škol a učilišť Lipová ratolest. Úkolem družstev mladých zahradníků je upravit prostor takzvané fontánkové aleje ve Smetanových sadech podle stanoveného zadání. Soutěž potrvá do pátku. ČTK to řekla Naděžda Krejčí, vedoucí zahradnického úseku Výstaviště Flora, které je správcem parků.   "Hlavním smyslem soutěže je to, aby si mladí zahradníci v praxi ověřili, kolik se toho ve škole naučili," uvedla Krejčí. Doplnila, že soutěž bude mít význam i pro návštěvníky olomouckých parků, protože se díky ní zlepší prostor léta neupravené fontánkové aleje.   Pracovníci výstaviště museli před zahájením soutěže z vybrané plochy odstranit veškeré stromy a keře, které byly ve špatném zdravotním stavu, a provést terénní modelace. "Na nich se objeví z hlediska našich parků nový zahradní prvek, a to květnaté louky. Studenti dále v prostoru vysadí zeleň a umístí kmeny stromů, které budou sloužit jako mobiliář k posezení a pro dětské hry," řekla Krejčí.   Soutěže se účastní deset čtyřčlenných družstev. Kromě domácí olomoucké střední školy zemědělské jsou mezi soutěžícími studenti a učni škol z Litomyšle, Rajhradu, Českých Budějovic, Mělníku, Třeště, Lovosic, Ostravy Kopidlna a Šternberku.   Soutěž pro mladé zahradníky vyhlašuje Svaz zakládání a údržby zeleně. Loňský ročník se uskutečnil v Jihlavě, kde studenti provedli úpravy při obnově původně barokně založených ploch před budovou gymnázia. Předchozí dva ročníky se konaly na brněnském výstavišti. Vznikly tam dva malé parčíky.   orv snm  