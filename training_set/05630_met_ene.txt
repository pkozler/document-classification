 Téměř 20.000 lidí v Číně je bez tepla; město údajně šetří energií  Peking 14. ledna (ČTK) - Téměř 20.000 obyvatel čínského města Lin-čou v centrální provincii Che-nan zůstalo bez vytápění v době, kdy teploty klesají až deset stupňů pod bod mrazu. Podle oficiální tiskové agentury Nová Čína se místní úřady tímto drastickým krokem snažily splnit stanovené limity šetření energií a snížení znečištění. To ale městská rada popírá.   Státní sdělovací prostředky uvedly, že více než 3500 domácností, stejně jako školy, nemocnice či vládní budovy v Lin-čou, jsou bez vytápění od minulého týdne, kdy byl zastaven provoz místní elektrárny, která byla hlavním dodavatelem elektřiny pro dvě místní teplárny.   Podle náměstka starosty města ale nejde o snahy ušetřit energie; k výpadku tepla prý došlo proto, že zatím nebyla dokončena výstavba nové elektrárny.     Zmíněné limity úspory energie a snižování znečištění, které byly součástí jedenácté čínské pětiletky (2005 až 2010), byly původně vítány jako ambiciózní krok k seškrtání emisí skleníkových plynů a dalších znečišťujících látek, napsal zpravodajský server Wall Street Journal.   Ale zlepšení v účinnějším využívání energií se nedostavilo a zůstaly jen tvrdé limity, jež bylo třeba splnit. Ve snaze o jejich dosažení sáhla část místních představitelů k přídělovému systému elektřiny a někteří zašli tak daleko, že zastavili například napájení semaforů, dodal Wall Street Journal.   dk hej  