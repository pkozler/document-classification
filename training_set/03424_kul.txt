 Brněnské nezávislé umění v 80. letech mapuje nová kniha  Brno 10. ledna (ČTK) - Brněnskou výtvarnou scénu 80. let minulého století, a především její alternativní a mladou část, mapuje nová kniha. Pod názvem Brněnská osmdesátá ji v těchto dnech vydalo Muzeum města Brna spolu s uměleckým sdružením TT klub. Součástí publikace je 50 medailonů významných brněnských umělců, výtvarných kritiků a galeristů, kteří spoluvytvářeli kulturní dějiny města v sledovaném období. ČTK to dnes řekla editorka knihy Marcela Macharáčková.   Publikace navazuje na stejnojmennou výstavu, která se v Brně na hradě Špilberku konala loni. "Když jsme výstavu připravovali, podařilo se shromáždit značné množství informací a dokumentů, z nichž kniha vychází," uvedla Macharáčková. Kromě medailonů kniha obsahuje kroniku významných výstav, performancí a dalších událostí na výtvarné scéně. Její součástí jsou i studie předních znalců sledovaného období a teoretiků výtvarného umění Radka Horáčka a Jiřího Valocha.   Kniha si všímá především alternativní scény a mladých umělců, kteří na scénu vstoupili právě v 80. letech. Oficiální kultura řízená Svazem českých výtvarných umělců a komisí Českého fondu výtvarných umění zůstala v tomto případě stranou. Macharáčková rozlišuje přinejmenším tři významná centra nonkonformního kulturního dění v 80. letech v Brně.   Jedno z center se utvářelo kolem katedry výtvarné výchovy brněnské pedagogické fakulty a jejích absolventů. Katedra tehdy v Brně svým způsobem suplovala neexistující akademii nebo výtvarnou fakultu a vyšli z ní výtvarníci jako Josef Daněk, Milan Magni, Blahoslav Rozbořil a další. Pořádali happeningy, soukromé výstavy, performance a vydávali samizdatové knížky.   Druhé centrum vzniklo v Kamenné kolonii na Červeném kopci v Brně s protagonisty Laco Garajem a Rostislavem Čuříkem. Na scénu vstoupila v 80. letech také generace mladých výtvarníků - absolventů Akademie výtvarných umění v Praze, kteří se vrátili z hlavního města do Brna.   Celobarevná kniha má 199 stránek. Zatím je v prodeji v Muzeu města Brna a Domě umění města Brna. Připravuje se také prodej prostřednictvím jednoho z internetových knihkupectví.   Jan Tomandl hj  