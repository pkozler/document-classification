 Prodej užitkových aut v EU loni stoupl o osm procent, v ČR klesl  Brusel 26. ledna (ČTK) - Prodej užitkových automobilů v Evropské unii se v loňském roce zvýšil o osm procent na 1,77 milionu vozů. Oznámilo to dnes Evropské sdružení výrobců automobilů (ACEA). V České republice se však prodej podle ACEA propadl o 28,8 procenta na 17.772 vozů.   V samotném prosinci se prodej užitkových automobilů v EU meziročně zvýšil o 12,5 procenta na 158.568 vozů. V ČR stoupl dokonce o 20,7 procenta na 1964 vozů.   Údaje zahrnují nákladní automobily, dodávkové vozy a autobusy. Zájem o nákladní vozy je považován za ukazatel ekonomického vývoje. V posledních měsících byla poptávka po nákladních automobilech podpořena oživením průmyslové výroby.   Předloni utrpěly trhy s nákladními automobily v Evropě a Severní Americe nejvýraznější propad za několik desetiletí, protože finanční krize ukončila několikaleté období levných úvěrů na nákup vozidel a způsobila hospodářský útlum po celém světě.   pmh mha  