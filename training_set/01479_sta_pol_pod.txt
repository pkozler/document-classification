 ÚOHS zkoumá tendr Brna na startovací byty za 151 mil. Kč  Brno 20. května (ČTK) - Brněnský magistrát nemůže podepsat smlouvu s firmami, které mají pro město postavit startovací byty pro mladé rodiny. Investici za 151 milionů korun bez DPH v březnu schválili zastupitelé. Antimonopolní úřad ale vydal předběžné opatření, kterým městu uložil zákaz uzavřít s vybranými firmami smlouvy. ČTK to řekl místopředseda ÚOHS Kamil Rudolecký.   Úřad vede s magistrátem správní řízení, které zahájil z vlastního podnětu. Co přesně v tendru zkoumá, Rudolecký neuvedl.   Tendr v minulosti kritizovalo Sdružení pro startovací byty Brno (Unistav, AMISTA investiční společnost, Byty Horníkova). Brno sdružení z tendru vyloučilo. ÚOHS ale správní řízení vedené na návrh tohoto sdružení zastavil, protože firmy vzaly svůj návrh zpět.   Tendr také kritizovala brněnská TOP 09, která je v opozici. Zastupitel Jaroslav Kacer v březnu podal na ÚOHS podnět. Zpochybňoval transparentnost zadání a vyhodnocení veřejné zakázky. "Domnívám se, že k pochybení došlo již při specifikaci předmětu zakázky, kde nebylo uvedeno, kolik bytů hodlá město nakoupit. Dalším nestandardním krokem bylo uvedení spodní hranice nabídkové ceny za metr čtvereční. Vybrat dva výherce bez rámcové smlouvy je také zarážející," uvedl v březnu Kacer.   Brno chce koupit od developerů 84 startovacích bytů pro mladé rodiny. Investici za 151 milionů korun v březnu schválili zastupitelé. Ve výběrovém řízení vybralo dva subjekty, firmu Reko a sdružení firem Impera. Každá z firem postaví pro město bytový dům na sídlišti Kamechy mezi Bystrcí a Žebětínem.  V domech mají být jedno- a dvoupokojové byty. První nájemníci by se do nich měli nastěhovat příští rok.   Nájemné by mělo činit 50 korun za metr čtvereční. Je na úrovni toho, jaké dnes ve většině městských částí platí nájemníci obecních bytů s regulovaným nájemným. Pronájem bytů v nabídce realitních kanceláří téměř nelze sehnat za cenu pod 100 korun za metr čtvereční. Lidé budou moci startovací byty obývat pět let, pak se musejí odstěhovat.   vrn mol  