 Fannie Mae snížila ztrátu, chce od státu dalších 8,5 mld. dolarů  Washington 7. května (ČTK) - Americká hypoteční agentura Fannie Mae snížila v prvním čtvrtletí letošního roku ztrátu na 8,7 miliardy dolarů (asi 146,6 miliardy Kč) z loňských srovnatelných 13,1 miliardy USD. Požádala však vládu o další státní pomoc, tentokrát 8,5 miliardy USD. Fannie Mae je největším poskytovatelem financí na hypotéky ve Spojených státech.   Ztráta zahrnuje i výplaty dividend státu v celkové výši 2,2 miliardy USD. Ztrátu podle agentury způsobil hlavně pokles cen domů v zemi, v průměru o 1,8 procenta, který má za následek nárůst počtu nesplácených hypoték.   Nová žádost o státní pomoc je více než trojnásobná ve srovnání s tím, co agentura žádala v předchozím čtvrtletí. Od roku 2008 již firma získala od státu zhruba 100 miliard USD, na úrocích odvedla daňovým poplatníkům 12,4 miliardy USD.   Fannie Mae společně s další hypoteční agenturou Freddie Mac vlastní či garantují téměř 31 milionů úvěrů na bydlení v hodnotě více než pět bilionů USD. To je zhruba polovina všech hypotečních úvěrů, které byly v USA vydány.   Obě agentury byly těžce zasaženy krizí na hypotečním trhu. Americká vláda se proto v září 2008 rozhodla převzít nad nimi kontrolu. Vláda odhaduje, že pomoc pro obě agentury bude stát daňové poplatníky 259 miliard USD. Doposud oba giganti získali od státu zhruba 160 miliardy USD. Jejich záchrana je tak nejdražší pomocí pro firmy postižené finanční krizí, napsaly agentury AP a Reuters.   Fannie Mae a Freddie Mac kupují hypoteční úvěry od bank a dalších úvěrových institucí. Ty pak jako balíčky přemění na obligace pojištěné proti nesplácení, které nabízejí investorům po celém světě.   Freddie Mac tento týden oznámila, že vykázala v prvním čtvrtletí poprvé po dvou letech zisk. Čistý zisk činil 676 milionů USD. Včetně dividend, které agentura vyplatí státu, však Freddie Mac hospodařila se ztrátou 929 milionů USD.   irl dvd  