 ČSSZ varuje před podvodníkem, který láká od seniorů peníze  V 5. až 7. odst. jsme doplnili background.   --------------------    Praha 25. ledna (ČTK) - Česká správa sociálního zabezpečení (ČSSZ) varuje před podvodníkem, který se vydává za jejího zaměstnance a zneužívá důvěřivé seniory. Pokouší se od nich získat údajné přeplatky na důchodu. ČTK to oznámil mluvčí ČSSZ Pavel Gejdoš.   "V Praze byl zaznamenán případ, kdy se zatím neznámý muž vydával za zástupce oddělení důchodového pojištění jednoho z územních pracovišť Pražské správy sociálního zabezpečení," uvedl Gejdoš. Podvodník kontaktoval jednu z klientek ČSSZ s tím, že byl u ní zjištěn údajný přeplatek na důchodu ve výši asi 40.000 Kč. Ten prý musí žena neprodleně vrátit, jinak že to bude řešit přes exekutory. Navrhl přitom rovnou termín schůzky a místo předání peněz.   "Klientce se to ale nezdálo a seznámila se svými pochybami zaměstnankyni oddělení důchodového pojištění, jejíž nadřízení neprodleně informovali policii, která po podvodníkovi pátrá," uvedl Gejdoš s výzvou, aby se ti, kteří se s něčím podobným setkali, obrátili na policii.   ČSSZ v souvislosti s tím upozorňuje, že o povinnosti vrátit přeplatek na dávce je vždy nejprve vydáno rozhodnutí, v němž je mimo jiné vyčíslena přesná výše přeplatku a stanovena lhůta pro jeho dobrovolné uhrazení. Dále je zde uvedeno číslo účtu ČSSZ, na které má být přeplatek poukázán buď bezhotovostním převodem, nebo přiloženou poštovní poukázkou. Teprve v případě, že přeplatek není ve stanovené lhůtě uhrazen, přistupuje ČSSZ k jeho vymáhání například srážkami z důchodu. "V žádném případě však pracovníci ČSSZ klienty osobně nekontaktují za účelem inkasování přeplatku v hotovosti," zakončil Gejdoš.   Média v posledních letech opakovaně informovala o podvodnících, kteří se ke starým lidem domů dostali například pod záminkou toho, že jdou zkontrolovat plynoměr nebo nesou doplatek, případně jdou vrátit přeplatek za daň z nemovitosti. Do bytů seniorů se dostávají i jako falešní pojišťovací pracovníci.   Ojedinělé nejsou případy, kdy se cizí lidé vydávají v telefonickém rozhovoru se seniory za jejich příbuzné a chtějí od nich peníze. Několik jich zaznamenali policisté počátkem ledna například v Libereckém kraji. Obětí se stala třeba čtyřiaosmdesátiletá seniorka v Jablonci nad Nisou, jíž se cizí muž představil po telefonu jako manžel vnučky a chtěl si od ní půjčit peníze s tím, že pro ně pošle kamaráda.   Podobný případ vyšetřovala policie v minulých letech i na severní Moravě. Dobře organizovaný gang podvodníků si tam oběti hledal v telefonním seznamu podle křestních jmen - například Emilie či Cecílie, která dnes již nejsou obvyklá a naznačují, že jejich nositelem je starší člověk.   pcl hš mal  