 Nemocnice v Libereckém kraji se návratu lékařů nebrání  Liberec 31. ledna (ČTK) - Nemocnice v Libereckém kraji se návratu lékařů, kteří podali výpověď v souvislosti s akcí Děkujeme, odcházíme, nebrání. Vrátit se mohou do nemocnic v České Lípě a Jablonci nad Nisou, liberecká krajská nemocnice jim dává ke stažení výpovědí čas do čtvrtka, zjistila dnes ČTK. V Libereckém kraji dalo před koncem loňského roku výpověď 116 nemocničních lékařů že zhruba 800. Část z nich si už odchod rozmyslela a výpovědi stáhla.   V liberecké krajské nemocnici, největší v kraji, dalo původně výpověď 51 doktorů, k dnešnímu dni je jich ve výpovědi ještě 37. Podle mluvčí Alexandry Kittnerové mají možnost je stáhnout do čtvrtka 3. února. "Nemocnice k nim bude přistupovat tak, že výpověď nepodali," uvedla. "Pokud se nám však nepodaří personálně zajistit chod některých oddělení, dojde k omezení provozu se zavedením náhradních opatření," doplnila Kittnerová.   V liberecké nemocnici podali ve velkém počtu výpověď anesteziologové, lékaři z oddělení ORL, kteří ji ale stáhli, a také gynekologové. V jejich případě nemocnice dříve avizovala, že mimo region zajistila náhradníky, se kterými intenzivně jedná. Její vedení ale dnes situaci v souvislosti s odchody lékařů dál komentovat nechtělo.   V České Lípě je stále ve výpovědi 21 doktorů, v Jablonci nad Nisou 41. Podle vyjádření obou nemocnic se s nimi nadále počítá. "S návratem lékařů, kteří koncem roku 2010 podali výpověď v rámci celostátní akce Děkujeme, odcházíme, nemáme problém," řekl mluvčí českolipské nemocnice Petr Pokorný. Vzít zpět všechny je ochotné i vedení jablonecké nemocnice. "Ano, jestliže se vrátí všichni, aby byla zajištěna funkčnost každého jednotlivého oddělení," potvrdil její ředitel Vít Němeček.   Ministr zdravotnictví Leoš Heger (TOP 09) nabídl lékařům dvě miliardy korun. Peníze na platy chce získat zrušením části akutních lůžek. Jablonecká ani českolipská nemocnice se takovému kroku nebrání.   V České Lípě se nyní dokonce po dohodě se Všeobecnou zdravotní pojišťovnou (VZP) některá ze 405 lůžek ruší. "Aktuálně probíhá snížení o 30 akutních lůžek v chirurgických oborech s tím, že rozsah a objem péče zůstane zachován," dodal Pokorný. Změny ve struktuře sítě podporuje i nemocnice v Jablonci. "Ale je nutné znát detaily včetně toho, jak se tato restrukturalizace dotkne fakultních nemocnic," dodal její ředitel.   jem snm  