 E15: SZIF uzavřel smlouvu na provoz IT systému, ušetří 85 milionů  Praha 18. ledna (ČTK) - Státní zemědělský intervenční fond (SZIF) před koncem roku uzavřel novou smlouvu na provoz informačního systému pro rok 2011 s dosavadním poskytovatelem, společností SAP. Fond za službu zaplatí 341,8 milionu korun bez DPH, tedy o pětinu méně, než činila původní cena. Dnešnímu deníku E15 to řekl mluvčí fondu Marek Ženkl.   Bývalý ředitel fondu Tomáš Révész původně prosazoval výměnu současného systému za nový od Fujitsu Siemens Computers bez vypsání tendru. Oba systémy měly podle původních plánů fungovat jistou dobu společně. Révésze nakonec kvůli sporům o podobu výměny systému vláda na návrh ministra zemědělství Ivana Fuksy (ODS) v prosinci loňského roku odvolala. Vedením fondu byl pak pověřen Fuksův náměstek Oldřich Černoch.   Smlouva pro letošní rok se stejnou firmou podle Ženkla neznamená, že by fond upustil od plánu na zavedení nového systému. "Smlouva se SAP je uzavřena na dobu nezbytně nutnou do uzavření smlouvy s dodavatelem, který bude vybrán v otevřeném zadávacím řízení," řekl deníku mluvčí.   jhr  