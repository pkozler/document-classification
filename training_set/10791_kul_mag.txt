 Film The King's Speech je favoritem i na ceny PGA  --------------------    Ke zpravodajství: FOTO ve Fotobance  ID foto: P201011010508901, F201012090479501, F201012070166801, P20101201007370   --------------------    Los Angeles 5. ledna (ČTK) - Film o vzniku Facebooku The Social Network, drama z britské královské rodiny The King's Speech a drama z boxerského prostředí The Fighter jsou hlavními favority na ocenění pro nejlepší film od Sdružení amerických producentů (PGA). Ceny se budou předávat 22. ledna, jen tři dny před zveřejněním nominací na prestižní Oscary, uvedla dnes agentura AP.   Kromě tří uvedených snímků byly na ceny PGA nominovány i drama Černá Labuť s Natalií Portmanovou, sci-fi Počátek nebo snímek o lesbické rodině Děcka jsou v pohodě. Nominaci si vysloužil i western bratrů Coenů Opravdová kuráž, lupičský film Město, thriller 127 hodin a třetí díl animovaného Toy Story.   Třetí díl příběhu hraček se uchází o cenu PGA i v samostatné kategorii animovaných filmů. Jeho hlavními konkurenty zde jsou Jak vycvičit draka a Já, padouch.   Nominaci na ceny PGA v kategorii televizní tvorby získaly seriály Glee, Studio 30 Rock, Mad Men a Dexter. O ocenění se budou ucházet i minisérie The Pacific a Pillars of the Earth nebo televizní film Temple Grandinová.   Nominace na ceny PGA se do značné míry překrývají s nominacemi na Zlaté glóby. Také zde patří mezi hlavní favority příběh o potížích krále britského Jiřího VI. s koktáním. Kromě nejlepšího filmu byl The King's Speech nominován v šesti dalších kategoriích.   Film The Social Network si připsal šest nominací na Zlaté glóby, včetně kategorie nejlepší film. Kromě toho označila vlivná americká Asociace losangeleských filmových kritiků tento snímek za nejlepší počin loňského roku.   Šest nominací na Zlaté glóby má i The Fighter. Ten byl také, stejně jako The King's Speech, nominován ve čtyřech kategoriích na ocenění Sdružení filmových a televizních herců (SAG).   str kš  