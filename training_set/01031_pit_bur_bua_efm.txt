 LinkedIn chce mít jako první sociální síť akcie na Wall Street  Rozšířili jsme o podrobnosti ve 2. až 5. odstavci včetně očekávané sumy primární emise.   --------------------    New York/San Francisco 28. ledna (ČTK) - Internetová sociální síť LinkedIn chce letos uvést své akcie na burzu. Bude tak první sociální sítí na americké Wall Street a podle analytiků otestuje zájem investorů před očekávaným vstupem mnohem většího Facebooku na trh, napsala v noci na dnešek agentura Reuters.   Podle zprávy pro regulátora chce LinkedIn za primární emisi akcií získat až 175 milionů dolarů (přes tři miliardy Kč) a použije je jako provozní kapitál. Akcie nabídne sama LinkedIn a někteří její akcionáři.   Podnik ale neuvedl, kolik akcií nabídne a v jakém cenovém rozpětí ani na jakém trhu. Nabídku pomůžou zorganizovat banky Morgan Stanley, Bank of America a JPMorgan. Mezi nynějšími investory LinkedIn jsou společnosti Greylock Partners, Bessemer Venture Partners, Goldman Sachs a Sequoia Capital.   Síť LinkedIn spoluzakládal v roce 2002 bývalý manažer služby PayPal Reid Hoffman. Za prvních devět měsíců minulého roku LinkedIn téměř zdvojnásobila tržby na 164 milionů dolarů a měla zisk 1,85 milionu dolarů (asi 32,7 milionu Kč). Síť má 90 milionů profesionálních uživatelů.   Mnozí investoři se budou na primární nabídku akcií LinkedIn dívat jako na test zájmu o další sociální sítě. Zajímá je především Facebook, který je s hodnotou kolem 50 miliard dolarů a s více než 500 miliony uživatelů dominantní sociální sítí světa.   Zájem investorů o soukromé internetové podniky jako Facebook, Zynga nebo Groupon roste. Tento týden se začalo obchodovat s emisí internetové firmy Demand Media, která na webu zveřejňuje články a jejíž cena hned první den vyskočila zhruba o třetinu.   Facebook nedávno navýšil kapitál o 1,5 miliardy dolarů a jeho hodnota tak vzrostla na 50 miliard. Podnik nedávno oznámil, že chce své finanční výsledky zveřejnit do dubna příštího roku, jak to požaduje regulátor na základě počtu akcionářů. Předpokládá se, že jeho primární nabídka akcií bude následovat, napsala agentura Reuters.   pok dvd vju  