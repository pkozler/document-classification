 Česká spořitelna vydala hypoteční zástavní listy za miliardu Kč  Praha 7. ledna (ČTK) - Česká spořitelna dnes vydala hypoteční zástavní listy za jednu miliardu korun, které jsou určeny drobným investorům. Zájemci je mohou ve vybraných pobočkách České spořitelny koupit od 10. ledna, informovala dnes spořitelna v tiskové zprávě.   Jmenovitá hodnota dluhopisu je 10.000 korun. Nejmenší množství nakupovaných dluhopisů jsou tři kusy. Dluhopisy jsou úročeny 0,2 procenta ročně. Jejich splatnost je 7. ledna 2013.   Dluhopisy jsou vydány ve formě sběrného dluhopisu. Ten je podobně jako podílový fond společným majetkem vlastníků jeho podílů. Investor je vlastníkem takového počtu jednotlivých dluhopisů, jež odpovídá velikosti jeho podílu na jmenovité hodnotě sběrného dluhopisu. Evidence vlastníků podílů je vedena u administrátora emise, kterým je ČS. Vlastník může převést všechny své dluhopisy nebo některý z nich na jinou osobu.   Hypoteční zástavní listy jsou volně obchodovatelné cenné papíry, jejichž vydáním si banky obstarávají prostředky na poskytování hypotečních úvěrů. HZL jsou kryty dvojím způsobem - zástavním právem k nemovitostem a pohledávkami z hypotečních úvěrů. Odborníci je považují za výhodnou a bezpečnou investici.   sos dvd  