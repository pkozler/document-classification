 Muzeum v Osvětimi loni znovu zaznamenalo rekordní návštěvnost  Varšava 12. ledna (zpravodajka ČTK) - Muzeum v někdejším nacistickém vyhlazovacím táboře v jihopolské Osvětimi-Březince loni navštívilo nejvíce návštěvníků v jeho více než 60leté historii. Vyplývá to ze zprávy zveřejněné na internetové stránce muzea. Místo, které je symbolem nacistických zvěrstev z druhé světové války, si v roce 2010 prohlédlo 1,38 milionu lidí, což je o 80.000 více než předloni.   Rekordní návštěvnost muzeum v Osvětimi zaznamenalo už druhý rok v řadě. "Na počet návštěvníků nemělo podstatný vliv uzavření vzdušného prostoru po výbuchu islandské sopky ani květnová povodeň v Polsku," řekl Andrzej Kacorczyk, vedoucí oddělení pro služby návštěvníkům.   Loni stejně jako v předchozích letech do Osvětimi nejčastěji přijížděla mládež. Mladí lidé podle statistik muzea představovali 62 procent návštěvníků.   Nejvíce lidí do muzea v někdejším vyhlazovacím táboře přijelo z Polska, druhou největší skupinou byli Britové, návštěvníci z Česka jsou na osmém místě, Slováci na devátém.   Muzeum v bývalém nacistickém koncentračním a vyhlazovacím táboře v Osvětimi-Březince je nejnavštěvovanějším muzeem v Polsku. Během druhé světové války v něm zahynulo 1,1 milionu osob, z toho většina Židů, dále kromě jiných Poláci, Romové nebo sovětští zajatci. Tuto "továrnu na smrt" před téměř 66. lety osvobodila Rudá armáda.     Návštěvnost muzea v bývalém koncentračním a vyhlazovacím táboře v Osvětimi v roce 2010 podle jednotlivých zemí:       Země  Počet návštěvníků     Polsko  530.600     Británie  84.000     Itálie  74.000     Německo  68.000     Francie  63.000     Izrael  59.000     Jižní Korea  47.000     Česká republika  45.000     Slovensko  43.300     Norsko  43.100       Zdroj: Muzeum v Osvětimi-Březince     hab hej  