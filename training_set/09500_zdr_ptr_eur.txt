 Německé testy definitivně vyvrátily podezření, že nákaza z okurek  --------------------    Ke zpravodajství: FOTO/aktuality; AUDIO   --------------------    Berlín 2. června (zpravodaj ČTK) - Německé testy zbývajících podezřelých okurek ze Španělska potvrdily, že tato zelenina nebyla kontaminována smrtícím typem střevní bakterie E.coli, která vyvolává krvácivé průjmy a způsobuje kolaps ledvin. Oznámil to dnes podle agentury DPA Spolkový institut pro vyhodnocování rizik. Zdroj nebezpečné nákazy, jejíž šíření si v Evropě vyžádalo nejméně 18 lidských životů, tak zůstává neznámý.   Test posledních dvou okurek, z nichž hamburské úřady dříve usuzovaly na zdroj onemocnění, podle mluvčí institutu prokázal výskyt škodlivé bakterie EHEC, nikoli však typu O104, který je zodpovědný za současnou epidemii. Stejným výsledkem skončily laboratorní rozbory prvních dvou okurek zveřejněné v úterý.   "Žádný ze čtyř vzorků neprokázal serotyp bakterie O104:H4, který byl izolován ze stolice pacientů," uvedla mluvčí.   Laboratorní zkoušky tak definitivně vyvrátily podezření vůči španělským okurkám, kvůli němuž vypukla slovní roztržka mezi Španělskem a Německem. Madrid se cítí poškozen unáhleným verdiktem Němců a žádá odškodnění španělských zemědělců. Berlín naopak trvá na správnosti svého postupu.   "Zdroj infekce stále nebyl objeven. Nadále je potřeba objasnit, na kterém místě v potravinovém řetězci došlo k zasažení bakterií," komentoval výsledky testů prezident institutu Andreas Hensel.   Šíření nebezpečné průjmové nákazy postihlo především Německo, kde jí dosud podlehlo 17 lidí. Poslední známou obětí byla v noci na dnešek starší pacientka v Hamburku, píší tamní servery. Další více než tisícovka napadených leží v německých nemocnicích s různě vážnými zdravotními komplikacemi. Jedna žena zemřela ve Švédsku. Právě dospělé ženy jsou nejčastější obětí smrtící střevní bakterie, která se už dostala i do Česka.   V České republice se dosud vyskytl jeden potvrzený případ u americké turistky, která přicestovala do země z Německa. U sedmi pacientů se čeká na výsledky testů, u dalších dvou už nákazu vyvrátily.   fln ank  