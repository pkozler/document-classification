 V Bejrútu je napětí kvůli Harírího tribunálu, posílena bezpečnost  --------------------    Ke zpravodajství: FOTO/aktuality   --------------------    Bejrút 18. ledna (ČTK) - Bezpečnostní síly byly dnes rozmístěny na mnoha místech Bejrútu kvůli napětí, které zavládlo v libanonské metropoli poté, co Zvláštní tribunál OSN (STL) vyšetřující vraždu libanonského expremiéra Rafíka Harírího z roku 2005 v pondělí předložil první obvinění. Obavy z možného násilí vyvolaly stovky neozbrojených mladých stoupenců hnutí Hizballáh, které se objevily v bejrútských ulicích. Armáda uzavřela hlavní přístupové cesty k vládním budovám a zavřeno zůstalo také několik škol. V Bejrútu jsou dnes k jednáním o vzniklé situaci očekáváni turecký ministr zahraničí a katarský premiér, napsala agentura Reuters.   Žalobce STL v pondělí předložil první obvinění týkající se atentátu na expremiéra Harírího. Jméno dotyčné osoby nebylo zatím zveřejněno, předpokládá se ale, že STL obviní i členy radikálního, proíránského šíitského hnutí Hizballáh. To minulý týden rezignací svých ministrů vyprovokovalo pád vlády vedené sunnitskou koalicí Saada Harírího. Hizballáh chtěl syna zavražděného premiéra přimět k přerušení spolupráce s tribunálem OSN, ten to ale odmítl.   Na zprávu o předložení prvního obvinění STL reagovali stoupenci Hizballáhu dnes ráno demonstrativními shromážděními zejména v západní části Bejrútu, která vystrašila sunnitské obyvatele metropole představou možného opakování pouličních násilností.   K těm sáhl Hizballáh se svými stoupenci v květnu 2008 v reakci na vládní opatření proti soukromé telekomunikační síti Hizballáhu. Bojovníci hnutí ovládli západní Bejrút, zablokovali přístavy a letiště a donutili ukončit vysílání všechna média, která patřila rodině vůdce protisyrské parlamentní většiny Saada Harírího; vládní koalice to označila za "ozbrojený převrat". Při ozbrojených střetech v Bejrútu i mimo metropoli tehdy zahynulo na sto lidí, více než 200 bylo zraněno. Vláda nakonec kroky proti Hizballáhu odvolala.   Nynější shromáždění stoupenců Hizballáhu hodnotí libanonské bezpečnostní kruhy podle agentury DPA jako pokus vyvolat paniku mezi obyvatelstvem. Z řad Hizballáhu ale zaznívá, že hnutí v současné době nemá vůbec v plánu obnovit pouliční boje.   Objevení desítek stoupenců Hizballáhu v různých čtvrtích Bejrútu přesto vyvolalo obavy z opakování konfliktu z roku 2008.   "Matka mi zavolala, abych se hned vrátila domů, protože situace je špatná a lidé jsou v ulicích," řekla agentuře Reuters univerzitní studentka Mira Nureddínová. "Bojíme se, že se situace může zhoršit."   Ministr školství Hasan Mnaimní řekl, že školy zůstanou otevřené a budou normálně fungovat. Ředitelka jedné ze škol ve čtvrti Barbir v centru Bejrútu Hiba Našabiová však řekla, že ve škole zůstali jen čtyři studenti z 1800. "Rodiče od rána přicházeli a odváděli si děti domů, protože mají strach," vysvětlila. Uzavřeny zůstaly podle ní ještě další dvě školy. Podle nejmenovaných zdrojů agentury AFP zůstala řada škol zavřených v několika čtvrtích se smíšeným sunnitským a šíitským obyvatelstvem.   tw hej  