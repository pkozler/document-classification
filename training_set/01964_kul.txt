 Rytec a grafik Bedřich Housa vystavuje v jihlavské galerii  Jihlava 5. ledna (ČTK) - Nejkrásnější známka roku 1998 nebo mědirytinové přepisy děl mistrů grafiků Albrechta Dürera či Václava Hollara budou patřit mezi vyhledávané exponáty jihlavské výstavy prací grafika, rytce a malíře Bedřicha Housy. Výstava v Oblastní galerii Vysočiny začne ve čtvrtek, potrvá do 6. února. ČTK to dnes řekl ředitel galerie Aleš Seifert.   Letos pětaosmdesátiletý Housa se ve 40. letech minulého století vyučil ocelorytcem v oddělení tisku poštovních známek v Československé grafické unii, proto ovládá techniky starých mistrů. Kromě tvorby poštovních známek, která od roku 1949 tvoří základ jeho výtvarné tvorby, se zabývá i volnou grafikou.   Ovládá celou řadu technik. V minulosti si nejvíce oblíbil suchou jehlu, v současnosti mědiryt a rotační ocelotisk, podobně jako dřevoryt a litografii.   Ve volné tvorbě se Housa zabývá hlavně ex libris, novoročenkami a knižní ilustrací. Také zpracovává staré rytiny, a to tak, že je znovu ryje a vytváří takzvané rytecké přepisy. Preciznosti Housovy práce doplňuje šíře námětů vycházející například z lidové kultury nebo technických památek. "Na základě toho všeho pak bývá po právu pokládán za čelného představitele současné rytiny," uvedl Seifert.   bjr snm  