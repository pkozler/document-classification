 Jičínská policie zatkla dva muže podezřelé ze 40 vloupání do aut  Jičín 11. ledna (ČTK) - Jičínská policie v minulých dnech zatkla dva muže podezřelé ze 40 vloupání do osobních aut. Ukradli z nich věci a benzin za asi 220.000 korun. Dalších 180.000 korun činí škoda na poškozených vozidlech, informovala dnes ČTK mluvčí jičínské policie.   Podezřelí zloději z Liberecka ve věku 38 a 36 let začali auta vykrádat před čtyřmi lety. Benzin kradli po provrtání nádrží. Z aut brali hlavně autorádia, navigace, osobní doklady, peněženky, platební karty, peníze. Věci pak pod cenou prodávali v bazarech a zastavárnách. Mužům hrozí až pět let vězení. Starší muž již je ve vězení pro dříve udělený trest.   ry mol   