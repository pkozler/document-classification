 Boj hokejistů o play off pokračuje - Litvínov míří do Třince  Praha 31. ledna (ČTK) - Dramatický boj o postup do play off hokejové extraligy pokračuje v úterý, na sedmi stadionech se uskuteční kompletní program 47. kola. Nejvíce pozornosti je v současnosti upřeno na osmé až jedenácté místo. Na tři postupové pozice jsou v rozdílu jediného bodu poskládáni hned čtyři adepti - Karlovy Vary, Plzeň, Brno a Litvínov. Dostihy však pokračují také v čele, kde Liberec nahání Třinec.   Třinec v prvním utkání sezony doma Litvínov rozprášil 10:1, ale nyní očekává daleko větší odpor. "Bude to na krev, Litvínovu jde o desítku, dají do toho všechno. My pochopitelně potřebujeme taky tři body, abychom uhájili první místo," uvedl trenér Břetislav Kopřiva. Chybí jen zraněný Kohn.   Litvínov pod novým koučem Vladimírem Kýhosem ožil - od jeho příchodu bodoval ve všech čtyřech utkáních a tři z nich dokázal vyhrát.   "Třinec je favoritem, ale pro nás je důležitý každý bodík, takže se o to určitě porveme. Nemáme co ztratit, ale máme určitě co napravovat, když jsme tam naposledy dostali 'desítku'," řekl asistent trenéra Jiří Kučera. "Doma jsme pak Třinec porazili 6:3, takže víme, že proti nim bodovat můžeme," dodal. Hosté se musejí obejít bez Ručinského a Jareše.   V Pardubicích se uskuteční čtvrtá repríza finále předešlé sezony mezi domácím mistrem a Vítkovicemi. Východočeši v poslední době střídají výhry a porážky, pokud by tato řada měla pokračovat i v úterý, pak by měli po nedělní prohře v Plzni opět vyhrát.   "Musíme se soustředit sami na sebe. Vítkovice měly dobrý vstup do soutěže, celou sezonu hrají dobře. Praktikují hodně bruslivý hokej a mají tam hráče, jako je Burger, který dokáže zrežírovat situace vepředu," řekl trenér Josef Jandač, podle kterého si musí domácí dát pozor zejména na přesilovky soupeře. Pardubicím bude chybět Radil, nejistý je start Somíka.   Vítkovicím dochází dech a jejich postavení v horní čtyřce po pěti porážkách venku v řadě už není tak neohrožené. Po úterním utkání v Pardubicích, které na Ostravany z páté pozice nyní ztrácejí šest bodů, může být ještě hůř. "Poslední zápasy nám herně opravdu nejdou. Musíme zjednodušit hru, vytvořit si větší tlak do brány, jít za gólem ještě důrazněji," řekl trenér Mojmír Trličík. Slabou náplastí na utrápené výkony je pro něj fakt, že zranění gólmana Pruska není vážné a v Pardubicích bude k dispozici. Mimo hru jsou zranění Málek a Strapáč.   Slavii čeká předposlední domácí zápas v základní části, proti Plzni nastoupí stejně jako soupeř v historických dresech. Pražané si vybrali "sešívaný" dres ze začátku minulého století. "Sto deset let existence klubu, to je něco úžasného, a tak jsme se při této příležitosti rozhodli uspořádat tohle utkání," uvedl generální manažer a trenér Vladimír Růžička. Vzhledem k situaci v tabulce však rozhodně nepůjde o slavnostní zápas, body potřebují oba týmy.   Plzeň v této sezoně Slavii ještě neporazila, nicméně tyto statistiky jdou stranou, protože ve hře je mnohem víc - Slavia bojuje o šestku, Plzeň o desítku. "Jediným naším cílem je dostat se do desítky, což znamená získávat body s kýmkoliv a kdekoliv. Ty tři porážky se Slavií pro nás ale mohou mít ten efekt, že se z nich poučíme," řekl kouč Marian Jelínek. V sestavě již nebude tahoun mužstva z posledních zápasů Duda, který se musel vrátit do prvoligového Chomutova.   V sestavě Západočechů, kteří oblečou dresy z období přibližně před 50 lety, budou scházet Pitule a Jan Kovář.   I po prohrách v Třinci a v Litvínově si Zlín udržel čtvrtou příčku v tabulce. Ovšem náskok před soupeři se snižuje, navíc se Zlínu přestalo dařit střelecky. V posledních dvou zápasech zaznamenal pouze po jedné brance. "Chceme napravit poslední dvě klopýtnutí, hlavně vysokou prohru v Třinci. Bez zvýšené produktivity to ale nepůjde, neboť na jednu vstřelenou branku se dá vyhrávat jen zřídka," uvedl kouč Zdeněk Venera.   Se Spartou získali Berani v této sezoně už sedm bodů a jsou vzhledem k postavení obou týmů favoritem. "Na to nemůžeme brát zřetel. Sparta sice už prakticky ztratila naději na play off, ale v posledních zápasech podává dobré výkony," dodal Venera.   Sparta sice může ještě matematicky na postup do předkola dosáhnout, ale tato možnost je již pouze v oblasti snů a bláznivých teorií. Pražané dobře vědí, že nepovedenou sezonu uzavřou ve skupině o udržení, budou tak hledat motivaci, jak ročník se ctí dohrát. Na desátou příčku ztrácejí svěřenci kouče Miloslava Hořavy 13 bodů a prakticky jasno mají i druhým směrem v tabulce, neboť na poslední Mladou Boleslav jich mají k dobru 25.   Mimo hru jsou kapitán Výborný, Pacovský a Yorick Treille, ale k dispozici již bude jeho mladší bratr Sacha, který přišel z Kladna.   Zápas Mladé Boleslavi a Karlových Varů nabídl v listopadu nevídanou přestřelku. Domácí vedli po šesti minutách 3:0, ale poté ještě v první třetině čtyři góly inkasovali. Nakonec Středočeši vyhráli 9:5 a bodovat chtějí i nyní. Premiérový start by si v dresu Bruslařského klubu měl připsat útočník Demel, který přišel ze Slovanu Bratislava.   Západočeši po změně trenéra dvakrát vyhráli. Pod vedením kouče Václava Baďoučka uspěli v Kladně a doma porazili Slavii. Bodovat potřebují i v Mladé Boleslavi. Karlovy Vary jsou v tabulce osmé, ovšem před trojicí pronásledovatelů mají jen bod náskok. "Každý ví, jak ta tabulka vypadá. Nesmíme však podcenit žádného soupeře. Minule v Boleslavi to bylo divoké na obě strany, což se snad nebude opakovat a uhrajeme co možná nejlepší výsledek," uvedl Baďouček. K dispozici nebude Melenovský.   Kometa už se sice dostala z hluboké výsledkové krize, stále se však herně trápí. Už více než dva měsíce se Brňanům nedaří vyhrát dva zápasy po sobě s plným bodovým ziskem. Nyní tvrdě bojují společně s Karlovými Vary, Plzní a Litvínovem o tři postupová místa do play off. "Čeká nás důležitý zápas s Budějovicemi, ve kterém si nemůžeme dovolit zopakovat špatný nedělní výkon z Liberce. Věřím, že se v domácím prostředí hráči zvednou. Základem bude kromě bojovnosti také zlepšení koncovky," řekl kouč Ladislav Lubina, který postrádá zraněné Zubíčka a Jaroslava Svobodu.   Českobudějovičtí nastoupí již se zkušeným bekem Vykoukalem, který poprvé v extralize oblékne dres jiného klubu než Sparty. Jihočeši i díky výhře nad vedoucím Třincem drží v současnosti místo v první šestce o dva body před Slavií. Všechny vzájemné zápasy této sezony skončily jednobrankovým rozdílem, přičemž tři body pokaždé vybojoval domácí tým.   Kladno má na kontě stále aktuální sérii šesti porážek, v níž získalo jediný bod, když v minulém kole překvapivě remizovalo v základní hrací době na ledě Vítkovic. Produktivitu týmu by mohl oživit Smoleňák, který bude v klubu hostovat ze Sparty do konce sezony.   Liberec v minulém kole snížil šestibodový náskok vedoucího Třince na polovic a může stále směle pomýšlet na vítězství v základní části a s ním spojený zisk Prezidentova poháru. Na marodce Bílých Tygrů jsou kapitán Nedvěd, Výtisk, Štich, Pavlů a Kolmann.   rte vov lrm poš ner ura  