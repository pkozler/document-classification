 Produkce zlata v Číně loni zřejmě stoupla na rekord  Peking 7. ledna (ČTK) - Produkce zlata v Číně loni zřejmě překročila rekordních 340 tun a meziročně se zvýšila o osm procent. Uvedlo to dnes čínské ministerstvo průmyslu a informačních technologií.   Čína v roce 2007 překonala v produkci zlata Jihoafrickou republiku a stala se největším producentem zlata na světě. Za poslední desetiletí se produkce v zemi téměř zdvojnásobila, v roce 2000 činila 175 tun.   Růst produkce však loni zpomalil. V roce 2009 se produkce zlata zvýšila o 11,3 procenta na 313,98 tun. Produkce zlata v zemi se nepřetržitě zvyšuje od roku 2004.   Ministerstvo uvedla, že za 11 měsíců loňského roku se produkce zvýšila o 9,2 procenta na 308,39 tuny. Těžba v dolech stoupla o 8,5 procenta na 254,04 tuny. Produkce firem zabývajících se rafinací zlata se zvýšila o 12,4 procenta na 54,35 tuny.   Spolu se rostoucí produkcí se však zvyšuje i domácí poptávka, která je vyšší, než je schopná země ze své produkce uspokojit. Za prvních deset měsíců loňského roku tak dovoz zlata do země stoupl téměř šestinásobně na 209,72 tuny, napsala agentura Reuters.   irl mha  