 Vepřové s dioxinem v Německu možná na trhu, Čína zastavila dovoz  Berlín 12. ledna (zpravodaj ČTK) - Vepřové maso z německého chovu, kde testy prokázaly přítomnost rakovinotvorného dioxinu, se nejspíš dostalo na trh. Připustilo to dnes ministerstvo zemědělství Dolního Saska. Na rozšiřující se skandál s dioxinem v německých zemědělských produktech reagovala Čína a až do odvolání zastavila dovoz vepřového a vajec z Německa. Dánsko, kam se dostalo krmivo kontaminované touto jedovatou látkou, naopak spotřebitele ubezpečilo, že jim žádné nebezpečí nehrozí.   Nadlimitní množství dioxinu ve vepřovém mase vyšlo v Německu najevo v úterý. Pocházelo z výkrmny v dolnosaském okrese Verden, kde bude muset být kvůli nálezu utraceno 140 prasat. Kontrolní vzorek pocházel z konce prosince, podnik ale zvířata porážel ještě na počátku ledna, než ho úřady preventivně uzavřely.   "Před zákazem se zboží z něj dostávalo na trh, nevíme však, zda obsahovalo dioxin. To je třeba nejprve vyšetřit, než budeme moci definitivně říct, zda spotřebitelům hrozilo nějaké nebezpečí," citovala agentura Reuters státního tajemníka dolnosaského ministerstva zemědělství Friedricha-Ottu Ripkeho.   Podobný případ se vyskytl také v Sasku-Anhaltsku, kde jeden vepřín krátce před preventivním uzavřením porazil na 400 prasat a dodal je do obchodů v severním Bavorsku. Tento chov má stále zakázán prodej a čeká na výsledky testů, zda maso jeho zvířat skutečně dioxin obsahovalo.   Dovoz vepřového a vajec z Německa až do odvolání zakázala Čína. Opatření se týká i výrobků obsahujících tyto komodity. Jakého množství produktů se tento zákaz dotkne, nebyli podle agentury DPA odborníci schopní říct. Německo do Číny vyváží asi procento svého exportu masa. Několik německých firem se přímo na obchod s Pekingem specializuje a na ty dolehne rozhodnutí čínských úřadů nejtíživěji, uvádí DPA.   Prodej vepřového a drůbežího masa stejně jako vajec z Německa minulý týden kvůli výskytu dioxinu pozastavilo například také Slovensko. Tamní ministerstvo zemědělství by mělo dnes oznámit výsledky testů dovážených produktů.   Naopak Dánsko, kam z Německa putovaly dvě dodávky celkem 26 tun dioxinem kontaminovaného krmiva, nebezpečí pro spotřebitele vyloučilo. Zásilka byla určená drůbeží farmě, množství dioxinu v ní bylo ale podle tamního hygienika velmi malé. Úřady přesto vejce z tohoto chovu detailně kontrolují.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Německé testy zatím prokázaly výskyt této nebezpečné látky ve vejcích a v mase nosnic a prasat. Do ČR se podle dosavadních zjištění žádné závadné produkty z Německa nedostaly.   fln dvd  