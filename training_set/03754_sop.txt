 Hand for Help odeslala na Haity nové lidi, pomohou i Slováci  Opravili jsme ve třetím odstavci chybné ..."ministerstva vnitra"... na správné ..."ministerstva zahraničí"...   --------------------    Liberec 13. ledna (ČTK) - Humanitární organizace Hand for Help (HfH) vyslala na Haiti dva nové lidi. Pavel Koutný, který se mimo jiné zúčastnil i projektu Praga - Haiti, vystřídá v Jacmelu Jaromíra Dolanského na pozici šéfa mise. Dolanský se po deseti týdnech vrací domů. Na konci příštího týdne by měli tamní tým posílit ještě dva slovenští lékaři. Včetně místního doktora tam pak budou k dispozici čtyři lékaři, řekla dnes ČTK PR manažerka organizace Silvie Horáková.   HfH má od prosince nové vedení a postupně se stabilizovala i ekonomická situace organizace. "Podařilo se dohodnout s věřiteli, kteří poslali Hand for Help do insolvence, a soud ještě před Vánoci řízení zastavil," řekla. V současné době je podle Horákové zajištěno financování mise do května, dobrovolníci chtějí ale na místě zůstat ještě nejméně dva roky, protože za současné situace není možné nemocnici jen tak předat místním. "S místními ale hodně spolupracujeme, školíme sestry, místní obyvatele využíváme i jako ochranku," dodala Horáková.   Tým dobrovolníků z Liberce odjel na Haiti loni v dubnu, aby postavil polní nemocnici. Ta byla v haitském Jacmelu 1. prosince slavnostně otevřena. Aby ji bylo možné v plném rozsahu provozovat, potřebuje organizace pro rok 2011 podle odhadů deset až 12 milionů korun. Požádala proto o pomoc i Liberecký kraj a připravuje podle Horákové i žádost o dotaci z programu ministerstva zahraničí.   Haiti zasáhlo právě před rokem zemětřesení o síle 7,2 stupně Richterovy škály s epicentrem nedaleko metropole Port-au-Prince. Devastující zemětřesení nepřežilo na 230.000 lidí, katastrofou byla postižena třetina z devíti milionů obyvatel, milion lidí přišlo o střechu nad hlavou. Hlavní město bylo ze tří čtvrtin zničeno. Země se dosud z této katastrofy nevzpamatovala a navíc ji nyní sužuje epidemie cholery, které podlehly už na tři tisíce lidí.   ivc mol  