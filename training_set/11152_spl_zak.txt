 Na sjezdovkách v Telnici hlídkovali policisté, zatím na zkoušku  Zadní Telnice (Ústecko) 3. ledna (ČTK) - Na sjezdovkách v lyžařském areálu Telnice na Ústecku dohlíželi v neděli na bezpečnost policisté na lyžích, zatím ale jen na zkoušku. Provozovatel areálu si jejich přítomnost chválí, přestože lyžaře většinou mohou pouze napomenout. ČTK to dnes řekl Jindřich Holinger ze Skiareálu Telnice.   V neděli hlídali policisté z poříčního oddělení v Ústí nad Labem na sjezdovkách na zkoušku jenom část dne. "Do budoucna by měli být na sjezdovkách o víkendu. Je to potřeba, lyžaři jsou hodně neukáznění," řekl Holinger. Po několika hodinách podle něj ale nelze přínos policejní hlídky nijak hodnotit.   Působení policistů na sjezdovkách je především preventivní. Mají výrazné reflexní bundy, takže jsou zdaleka vidět. Za nedodržování deseti pravidel Mezinárodní lyžařské federace pro pohyb na sjezdovkách pokuty rozdávat nemohou. "Občas se projdou také po parkovišti. Měli jsme v minulosti i několik krádeží aut," dodal provozovatel lyžařského střediska.   V lyžařském areálu Bouřňák na Teplicku o policejních hlídkách na sjezdovkách neuvažují. "Mluvili s námi o tom," potvrdil jeden z provozovatelů střediska Jiří Zmítko. Podle něj ale stačí Horská služba, která je k zásahům na sjezdovkách určená.   Podle Holingera jsou policisté na sjezdovkách v Itálii nebo v jiných alpských zemích dnes už běžní. Ani v Česku není Telnice prvním lyžařským areálem, kde policisté na lyžích dohlížejí na bezpečnost na sjezdovkách. Už vloni v únoru vyrazili na Ještěd na lyžích liberečtí městští strážníci, na Šumavě vyrážejí policisté na sjezdovky i do běžeckých stop. S kontrolami lyžařů začali vloni také policisté z Uherského Hradiště.   van snm  