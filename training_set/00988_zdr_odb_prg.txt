 MfD: Některá oddělení kliniky U Apolináře možná omezí provoz  Praha 17. ledna (ČTK) - Některá oddělení Gynekologicko-porodnické kliniky U Apolináře v Praze možná budou muset omezit provoz, protože její lékaři odmítli sloužit přesčasové služby. Zapojili se tak do akce lékařských odborů Děkujeme, odcházíme, v jejímž rámci chce k 1. březnu odejít z nemocnic v Česku téměř 4000 lékařů nespokojených s platy. Lékaři z porodnice U Apolináře se rozhodli do kampaně zapojit, v nemocnici však zůstanou, informuje dnešní pražská příloha Mladé fronty Dnes (MfD).   "V praxi to bude vypadat tak, že pracovat začnu v sedm, skončím v půl čtvrté a půjdu domů. Kdo bude pokrývat službu do dalšího dne, jsme zatím neřešili. Bude to věcí vedení. Je možné, že nastane dvou- či třísměnný provoz, ale moc nevím, jak by se to podařilo personálně pokrýt," řekla Michaela Klimková, jedna z 24 lékařů, kteří se podepsali pod dopis adresovaný ředitelce Všeobecné fakultní nemocnice (VFN) Daně Juráskové. V něm ji informují o tom, že vypovídají dohodu o vykonávání služeb. Vedení VFN o jejich úmyslu ví od čtvrtka, píše MfD.   "S přednostou kliniky Aloisem Martanem musíme zjistit, co to bude znamenat pro provoz a jakým způsobem se klinika bude muset přizpůsobit omezenému počtu lékařů. Za současných podmínek by to znamenalo významné omezení provozu v některých oblastech. Čeho konkrétně se to bude týkat, budeme teprve řešit," uvedla Jurásková, která chce s lékaři ještě jednat.   "Protestujeme proti výrokům některých politiků, že lékaři slouží dobrovolně a rádi, protože jsou hamižní. Pokud někdo tvrdí, že po odchodu 3800 lékařů bude nadále zajištěna veškerá zdravotní péče, pak zcela záměrně lže nepoučené veřejnosti nebo má zásadní neznalosti," píše se podle MfD v dopise lékařů. V nemocnicích pracuje podle různých čísel statistiků 12.000 až 18.000 lékařů.   Apolinářské klinice může postoj signatářů přinést potíže nejen proto, že její lékaři začnou sloužit o desítky hodin méně, ale i proto, že dohodu o přesčasech lze vypovědět během 14 dnů. Pokud stanovisko nezmění, přesčasové služby přestanou sloužit 28. ledna.   MfD píše, že ještě složitější to může být začátkem března, kdy další výpovědi dají lékaři v nemocnici v Krči a na Bulovce. "Pokud by pacientky z těchto nemocnic měli vozit k nám, pak nevím, jak to budeme stíhat," uvedla Klimková. Podle ní je hloupé, že tato situace nastala zrovna teď. "Uvědomuji si, že je to doba, která je velmi nevhodná, ale je to následek situace, která tu už panuje roky a měla se řešit daleko dřív," prohlásila lékařka se dvěma atestacemi. Po 15 letech praxe v nemocnici měsíčně vydělává včetně přesčasů 35.000 až 38.000 korun. Bez příplatků za služby přijde o čtvrtinu až třetinu výplaty.   "Dál už to takhle dělat nejde. Člověk je unavený, přetížený. A nechci se dostat do situace, kdy kvůli tomu někomu ublížím," vysvětlila MfD Klimková.   Ministr zdravotnictví Leoš Heger (TOP 09) minulý týden řekl, že nejohroženějším krajem je po výzvě lékařských odborů Děkujeme, odcházíme Vysočina. Výpověď tam dal největší podíl lékařů, navíc kraj nemá žádnou fakultní nemocnici. Dalšími ohroženými s více než 30 procenty výpovědí jsou kraje Královéhradecký, Zlínský, Pardubický, Moravskoslezský a Ústecký. Heger lékaře přesvědčuje, aby výpovědi stáhli a ministerstvu dali čas na reformu.   hš  