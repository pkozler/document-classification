 V Rakousku zemřel mladý Němec na dovolené na ptačí chřipku  Vídeň 6. ledna (ČTK) - Dvaatřicetiletý muž z Bavorska podlehl v Rakousku na zimní dovolené prasečí chřipce. Turista zemřel už na Nový rok ve středisku Saalbach-Hinterglemm nedaleko Zell am See. Až ve středu se prokázalo, že zemřel následkem nakažení virem typu H1N1. Oznámila to dnes podle agentury DPA okresní hejtmanka v Zell am See Rosmarie Drexlerová. Jde o první oběť prasečí chřipky v alpské republice během této zimy.   "Zjevně přechodil příznaky a nebyl u lékaře," konstatovala Drexlerová. Další infikovaní v oblasti hlášeni nejsou. Úřady přitom vyhledaly všechny osoby, s nimiž mohl pacient přijít do styku. "Hotel informoval i všechny hosty a vyzval je, aby při odpovídajících příznacích okamžitě zašli k lékaři," dodala okresní hejtmanka.   Německý turista do zimoviska údajně už s nákazou přicestoval. Většinu své dovolené však strávil kvůli nemoci na pokoji.   Podle agentury APA zemřelo v Rakousku během minulé chřipkové sezony 40 lidí nakažených virem A(H1N1).   Virus byl v této sezoně znovu zaznamenán například i v Česku, Belgii, Maďarsku, Itálii, Litvě, Maltě, Španělsku a Velké Británii. V Německu má už nejméně dvě oběti.   zdp mik      