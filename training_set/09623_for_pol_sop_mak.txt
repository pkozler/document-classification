 Španělská vláda schválila plán na zvýšení důchodového věku  Madrid 28. ledna (ČTK) - Španělská socialistická vláda dnes schválila plán na zvýšení důchodového věku pro většinu zaměstnanců o dva roky na 67 let. Jde o součást reformy cílené na zlepšení ekonomické situace v zemi, napsala agentura AP. O předložených změnách bude nyní ještě hlasovat parlament.   Uvedený plán podporují i hlavní odborové organizace v zemi, což podle AP představuje vítězství pro španělský vládní kabinet.   Tato reforma je ve Španělsku velmi očekávána, zejména trhy, investory a velkými ekonomickými institucemi, které strukturální změny považují za nezbytné k tomu, aby Španělsko oživilo ekonomiku a snížilo státní zadluženost.   Španělsko patří ke slabším článkům eurozóny a podle některých analytiků by mohlo být dalším kandidátem na zahraniční finanční pomoc. Tu už loni byly nuceny přijmout Řecko a Irsko. Španělé ale tvrdí, že pomoc potřebovat nebudou. Míra nezaměstnanosti přitom ve Španělsku ve čtvrtém čtvrtletí loňského roku dosáhla 20,3 procenta, což je nejhorší výsledek za více než 13 let. Španělsko má tradičně nejvyšší míru nezaměstnanosti v celé Evropské unii.   Zvyšování důchodového věku se týká všech zemí Evropské unie, kde hrozí, že by se mohly vzhledem k prodlužování věku obyvatel a nízké porodnosti zhroutit důchodové systémy. V České republice se důchodový věk postupně zvyšuje tak, že v roce 2031 bude konečnou hranicí 65 let u mužů a žen bez dětí nebo s jedním dítětem a 62 až 64 let u žen s více dětmi.   S velkými protesty se setkala důchodová reforma ve Francii, která vstoupila v platnost v listopadu. Věk pro odchod do důchodu s nárokem na plnou penzi Francouzů stoupl z 65 na 67 let.   hro mik    