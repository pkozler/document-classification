 Na Kyjovsku koštovali pálenky, některé byly z koření či léčivek  --------------------    Ke zpravodajství: FOTO/aktuality   --------------------    Bukovany (Hodonínsko) 29. ledna (ČTK) - Kořalku lze vypálit téměř ze všeho, přičemž její vyznavači dovedou některými nápady překvapit i skutečné znalce. Přesvědčit se o tom mohli účastníci dnešního koštu pálenek v Bukovanech u Kyjova, kde bylo k ochutnání 1200 druhů těchto alkoholických nápojů. Většina příchozích sice dávala přednost tradiční slivovici, neodolali ale ani pálenkám z kiwi, pomerančů, feferonek, jahod nebo dokonce z badyánu, který se používá jako koření, či z léčivé rostliny - divizny.     Odvaha výrobců destilátů k experimentům je vždy větší, pokud se potýkají se špatnou úrodou klasických peckovin a jádrovin, řekl dnes ČTK jeden z pořadatelů akce Jiří Pelikán.   Pěstitele postihla i v uplynulém roce. Bukovanský košt patří k nejznámějším ochutnávkám pálenek na Moravě a na různé rarity jsou na něm zvyklí. K největším kuriozitám patřily v minulosti pálenky vyrobené z chilli nebo dokonce z ovocných lízátek.   Skuteční znalci ale podle pořadatelů nedají dopustit na tradiční slivovici. A čím je starší, tím je prý lepší. Jednu z nejstarších nabídl před třemi roky na bukovanském koštu František Podivínský z Kyjova. Šlo o ročník 1968.   Přestože je Morava známá jako kraj vína, pálenky se na ní těší stejně velké oblibě. Jejich zastánci dokonce tvrdí, že degustace kořalek je stejným uměním jako ochutnávka vín. Při koštu se hodnotí vůně, čirost a chuť destilátu.   Vladimír Klepáč jup    