 Šmuclerova klinika Asklepion má zájem o nemocnici v Chebu  Karlovy Vary 13. ledna (ČTK) - Společnost Asklepion lékaře Romana Šmuclera chce podat oficiální nabídku vstupu do nemocnice v Chebu, která patří Karlovarskému kraji. Asklepion, která už provozuje nemocnici v Mariánských Lázních a služby v oblasti estetické medicíny poskytuje i v Karlových Varech, chce do spolupráce jít spolu s německými partnery, řekl dnes ČTK Šmucler.   Šmucler by se podle svých slov nevyhýbal žádné formě spolupráce. "Od běžné spolupráce, kdy bychom si navzájem vypomáhali lékaři a přeposílali pacienty, přes pronájem až po koupi. Nejpřijatelnější by byl pronájem," uvedl Šmucler.   Obává se toho, že pokud by na chebskou nemocnici dopadly avizované odchody lékařů, v konkurenci okolních soukromých nemocnic v Sokolově a Mariánských Lázních by neměla šanci dlouhodobě přežít. "Přitom by to byla škoda. Cheb je regionální centrum a jakmile bude možné, aby pacienti cestovali za ošetřením i přes hranice, měl by Cheb výhodu. Pokud by zanikl, lidé by naopak mohli jezdit za ošetřením do Waldsassenu," míní Šmucler.   Spojením s nemocnicí v Mariánských Lázních by se také otevřel chebské nemocnici prostor pro péči o pacienty ze severní části Plzeňského kraje.   Chebská nemocnice je jednou ze tří, které vlastní Karlovarská krajská nemocnice a.s. Od letošního ledna ale pronajala nemocnici v Sokolově soukromé společnosti Nemos, která už provozuje nemocnici v Ostrově na Karlovarsku. Kraji tak zbyly nemocnice v Karlových Varech a Chebu.   Krajského radního pro zdravotnictví Václava Larvu (ČSSD) záměr Asklepionu překvapil. "Kdysi se o případném vstupu Asklepionu do Chebu teoreticky mluvilo, žádná konkrétní jednání jsme s doktorem Šmuclerem nevedli. Nabídek na vstup nebo pronájem nemocnice máme více, ale zatím jsme ani nenaznačili, že bychom chebskou nemocnici chtěli pronajmout. Dokud neuvidím konkrétní návrhy, nemohu se k tomu vyjadřovat," reagoval pro ČTK Lerva.   Současná podoba chebské nemocnice by se ale musela podle Šmuclera změnit. Vytápět velké pavilony je drahé. Navíc každé oddělení má rezervní lůžka pro případ, že by byly potřeba. Rozumnější by bylo oddělení sloučit do jedné budovy a lůžka využívat pro více oborů. Tím by se ušetřila spousta peněz," navrhuje Šmucler.   Podle něj Asklepion už jednal se dvěma skupinami německých provozovatelů nemocnic, které by měly zájem do chebské nemocnice vstoupit. Jednou z nich je síť nemocnic Kliniken Nordoberpfalz, která působí hned za hranicemi v Bavorsku a sdružuje celkem osm nemocnic včetně kliniky ve Weidenu.   Pavel Peňás snm  