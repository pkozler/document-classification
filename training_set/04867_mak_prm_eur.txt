 V eurozóně v květnu výrazně přibylo nových průmyslových zakázek  Brusel 22. července (zpravodaj ČTK) - Nových průmyslových zakázek v eurozóně v květnu citelně přibylo. Jejich hodnota proti dubnu stoupla o 3,6 procenta, v celé Evropské unii vzrostla o 2,5 procenta. Poměrně strmý růst následuje po překvapivě slabém výkonu v dubnu, kdy se průmyslové zakázky v zemích platících evropskou jednotnou měnou propadly o 0,1 procenta. To byl tehdy vůbec první meziměsíční propad od loňského října.   Ve srovnání se stejným obdobím loňského roku hodnota nových průmyslových zakázek v květnu vzrostla o 15,5 procenta v eurozóně a o 14,3 procenta v celé evropské sedmadvacítce.   V meziměsíčním srovnání se nejvíce dařilo průmyslovým podnikům v Estonsku s růstem objemu zakázek o 14,2 procenta, Bulharsku se zvýšením o 14,1 procenta a Maďarsku, kde zakázek přibylo o 9,4 procenta. Největší propad naopak pocítili Lotyši o 10,7 procenta a Finové s poklesem o 8,8 procenta.   urm dvd  