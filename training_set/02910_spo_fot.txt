 UEFA vybere pořadatele ME "21" v roce 2013, ve hře jsou i Češi  Praha 26. ledna (ČTK) - Už v pátek bude jasno, zda Česká republika dostane přidělené pořádání mistrovství Evropy fotbalistů do 21 let v roce 2013, o které se tuzemský svaz uchází poprvé v historii. Soupeři české kandidatury, kterou jako oficiální ambasador podpořil i nejlepší fotbalista Evropy roku 2003 Pavel Nedvěd, jsou Anglie, Bulharsko, Wales a Izrael.   Vítěze vybere čtrnáctičlenný výkonný výbor UEFA a jednat začne už ve čtvrtek. O den později kolem poledne se očekává rozhodující verdikt.   "Nejsme rozhodně bez šancí, protože naše kandidatura je velmi kvalitní. Na druhou stranu je potřeba brát v úvahu, že proti nám stojí soupeři těžkého kalibru v čele s Anglií," řekl ČTK Petr Fousek, který českou kandidaturu vede.   Česká republika zatím pořádala evropské šampionáty sedmnáctiletých v roce 1999 a devatenáctiletých fotbalistů v roce 2008, v roce 2005 hostila seniorské mistrovství Evropy ve futsalu. Pokud by ale svaz získal "malé" Euro, jak se turnaji jednadvacítek přezdívá, byl by to pro něj největší diplomatický úspěch.     Češi by šampionát chtěli pořádat na čtyřech stadionech: v Praze na Letné a v Edenu, v Olomouci a v Uherském Hradišti. "Myslím, že máme co nabídnout. Výborné stadiony, fungující infrastrukturu, o šampionát by byl velký divácký zájem. Plusem pro nás je i podpora osobnosti kalibru Pavla Nedvěda. Na to všechno UEFA slyší, mohli bychom být vysoko," poznamenal Fousek.   Výkonný výbor UEFA začne posuzovat jednotlivé kandidatury ve čtvrtek na uzavřeném jednání. Oproti volbě pořadatele seniorského mistrovství Evropy nebo světa kandidáti na pořádání ME jednadvacítek už nyní nemají šanci ovlivnit výkonný výbor svojí závěrečnou prezentací, při které by mohli získat důležité "body".   "Praxe je tady jiná, kandidáti už na místo volby nejsou zváni a teď už je pozdě na to něco ovlivnit. Co bylo možné udělat, bylo uděláno. A my jsme odvedli dobrou práci. Vítězná prezentace tak bude představena až 3. února, kdy se losuje kvalifikace mistrovství Evropy jednadvacítek právě pro rok 2013," řekl Fousek.   Vedení ČMFS své záměry představilo už při podzimní inspekční cestě UEFA, jejíž zástupci ji podnikli také do ostatních kandidátských zemí. Volby by měly vypadat následovně: z hlasování vypadnou dvě země s nejmenším počtem získaných hlasů, vítěz pak vzejde z tří "nejsilnějších" kandidatur. Uspět by ale mohla i kandidatura, která v prvním kole hlasování získá nadpoloviční počet hlasů. "Ani my však zatím přesně nevíme, jak to bude vypadat v praxi," uvedl Fousek.   Jisté je, že hlasovat bude 14 členů výkonného výboru UEFA. Izraelec Avraham Luzon a Angličan Geoffrey Thompson jsou vyřazeni, protože jejich země se o pořádání šampionátu ucházejí a při své volbě by mohli být podjatí.   Kídr české kandidatury Fousek považuje za největší soupeře Anglii a Izrael. "O Anglii je zbytečné mluvit, hovoří pro ni tradice a zázemí, Izrael může být černým koněm ve volbě. Při minulé kandidatuře o pořádání letošního mistrovství Evropy podlehl Dánsku o jediný hlas," uvedl Fousek. "Tady se sešlo pět celkově výborných kandidatur. Dříve se těžko hledal třeba jediný odpovídající kandidát," poznamenal český fotbalový diplomat.   Anglii by však paradoxně mohlo uškodit, že jako fotbalová velmoc může dosáhnout na pořádání vrcholných seniorských šampionátů. "A i UEFA zastává názor, že třeba právě šampionátů jednadvacítek by se mohly zhostit spíš ty země, které na velké Euro nebo mistrovství světa reálně příliš pomýšlet nemohou. To je třeba případ České republiky nebo ostatních menších svazů," vysvětlil Fousek.   "Ale před volbou je těžké něco předjímat. Před volbou pořadatele mistrovství světa v roce 2018 byla Anglie velkým favoritem, a nakonec drtivě prohrála. I tady to může opravdu dopadnout jakkoliv," dodal Fousek.   Konečný verdikt výkonného výboru UEFA by měl být vynesen v pátek kolem poledne.   gmt nkr  