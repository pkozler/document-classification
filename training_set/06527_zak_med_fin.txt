 Výroky Wagnerové o Kalouskovi se podle ÚS dezinterpretují  Brno 9. května (ČTK) - Místopředsedkyně Ústavního soudu (ÚS) Eliška Wagnerová se ohradila proti tvrzení, že přirovnala ministra financí Miroslava Kalouska (TOP 09) k nacistům. Jde prý o hrubé překroucení rozhovoru, který poskytla koncem dubna Lidovým novinám. Ve stanovisku ÚS to uvedl generální sekretář soudu Tomáš Langášek. Dezinterpretace se podle ÚS začala v médiích řetězit a komentovali ji například předseda vlády Petr Nečas (ODS) a předsedkyně Poslanecké sněmovny Miroslava Němcová (ODS).   "Je zřejmé, že událost již žije zcela samostatným mediálním životem," řekl ČTK generální sekretář Ústavního soudu Tomáš Langášek. Wagnerovou podle něj vyhrocení jejího výroku mrzí.   Wagnerová v rozhovoru vysvětlovala nález, jímž Ústavní soud zrušil úsporné změny ve stavebním spoření. Terčem kritiky soudu bylo mimo jiné zpětné snížení státního příspěvku na stavební spoření za roku 2010, jež bylo označeno jako zvláštní daň. Podle ÚS to ale byl krycí manévr, který ve skutečnosti maskoval porušení zákazu zpětné účinnosti zákona.   "Víte, no tak to se nedá. Pracovat jenom se slovy, abych dospěla k chtěnému výsledku při popření účelu. To nejde. To je netolerovatelné. Kdybych se vrátila do historie, takhle se pracovalo v nacistickém Německu," uvedla Wagnerová v rozhovoru. Na dotaz redaktorky, zda "nepřehání, když srovnává Kalouska s nacisty", odpověděla, že jde o hyperbolu užitou v zájmu názornosti. Hovořila také o nutnosti chránit čistotu parlamentní kultury a úroveň demokracie.   Ústavnímu soudu vadí především titulek na serveru Lidovky.cz, který zněl "Soudkyně Wagnerová: Kalousek pracuje jako nacisté". Podle Langáška je cílem takové zkratky vyhrotit a přenést věcný spor o obsah zákonů a ústavní principy do roviny ryze osobní. Vyjádření serveru ČTK zjišťuje.   Wagnerovou kvůli rozhovoru kritizovali někteří politici. "Tady existuje i jistá míra předpojatosti u některých členů Ústavního soudu, protože já považuji například za neuvěřitelný výrok, který řekla paní místopředsedkyně Ústavního soudu Eliška Wagnerová na adresu ministra financí Kalouska, kde ho přirovnala k nacistům, to je něco, nad čím mi zůstává rozum stát," řekl například premiér Nečas.   tmd mol  