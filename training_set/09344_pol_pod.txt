 Petice za změnu volebního zákona je na internetu  Český Těšín (Karvinsko) 18. ledna (ČTK) - Zástupci Hnutí pro Těšín, Strany zelených a další obyvatelé Českého Těšína na Karvinsku vytvořili Petici za změnu volebního zákona. Důvodem je snaha zabránit při volbách kupčení s hlasy voličů. Zájemci mohou tuto petici podepsat také prostřednictvím internetových stránek  www.petice.org , které začaly fungovat tento týden. ČTK o tom informovali členové petičního výboru.   Komunální volby v Českém Těšíně se 8. ledna z rozhodnutí soudu opakovaly kvůli masivnímu skupování hlasů v podzimních volbách. Podezření na kupčení s volebními hlasy ovšem panuje i po opakovaných volbách a případem se zabývá policie. Členové petičního výboru chtějí změnit zákon tak, aby zabránil nakupování volebních hlasů nebo účelovému přihlašování k trvalému pobytu, a tedy ovlivňování výsledků voleb. "Žádáme, aby byl v novém volebním zákoně definován pojem „volební korupce“ a aby zmíněné nekalé praktiky byly kvalifikovány jako trestný čin," píše se v petici.   Organizátoři uvedli v tiskovém prohlášení, že je k vytvoření petice přiměla neschopnost státních orgánů zabránit při volbách kupčení s hlasy. "Považujeme za alarmující situaci, v níž o volebních výsledcích rozhodují nikoli ideje a volební programy, ale peníze vyplácené za volební hlasy. Zcela reálně se obáváme, že v případě pasivního přístupu státu lze očekávat rozšíření tohoto jevu do masových rozměrů," uvedl v prohlášení za petiční výbor Stanislav Vincour (Hnutí pro Těšín).   Vincour ČTK řekl, že za několik hodin, co je petice na internetu dostupná, ji podepsalo zhruba šest desítek lidí. Kolik lidí zatím podepsalo tištěné petiční archy, podle něj není možné určit, protože kolují po celé zemi. Podle petičního výboru iniciativu podporují například režisérka Věra Chytilová nebo spisovatel Michal Viewegh.   Soudy nejsou jednotné v názoru, zda je v Česku v komunálních volbách legální vyplácet odměnu za hlasy. Ostravský krajský soud kvůli kupčení volby v Českém Těšíně zrušil. Ústavní soud se zabývá stejným problémem v Krupce na Teplicku. Soudci situaci 5. ledna veřejně projednali, avšak rozhodnutí odročili na neurčito. Nález by měl stanovit, zda je vyplácení odměny za hlas přípustné.   Vlastimil Vyplel jpt  