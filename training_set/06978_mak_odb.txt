 Průměrná mzda v prvním čtvrtletí podle odhadů stoupla o 1,4 pct.  Praha 6. června (ČTK) - Průměrná mzda v prvním čtvrtletí stoupla meziročně o zhruba 1,4 procenta, vyplývá z odhadů analytiků oslovených ČTK. Důvodem je především růst v mezd v podnikové sféře. Reálná mzda, tedy mzda po odečtení inflace, ale v prvním čtvrtletí podle ekonomů spíše klesla. Údaje o mzdách za 1. čtvrtletí zveřejní Český statistický úřad ve středu 8. června.   Průměrná mzda v loňském roce vzrostla meziročně o 463 korun na 23.951 Kč, byla tak vyšší o dvě procenta. Reálně po odečtení inflace se zvýšila o 0,5 procenta. V samotném loňském 4. čtvrtletí průměrná mzda meziročně stoupla o 239 korun na 25.803 Kč, tedy o 0,9 procenta.   "Růst mezd v průmyslu v prvním čtvrtletí mírně zrychlil, což se odrazí i v mírném zvýšení tempa růstu mezd v celé soukromé sféře. Mzdy ve veřejném sektoru v důsledku úspor pravděpodobně dál prohloubily meziroční pokles. Oživení trhu práce je zatím krátké, aby došlo k tlaku na růst mezd. Po započtení inflace tak oproti minulému roku mzdy stále klesají," uvedl analytik Raiffeisenbank Michal Brožka. Za první čtvrtletí očekává nominální růst průměrné mzdy o 1,1 procenta, což by představovalo reálný pokles o 0,6 procenta.   Podle analytika UniCredit Bank Pavla Sobíška ovšem v podnikové sféře přetrvává mzdová zdrženlivost. Nárůst, který odhaduje Sobíšek na 2,3 procenta, je způsoben mimo jiné vyplácením ročních bonusů. "Prvkem značné nejistoty je naproti tomu vývoj ve státní sféře, kde objem mezd klesl meziročně o téměř 10 procent, ale není jisté, jaká část úbytku byla ovlivněna snížením počtu zaměstnaných osob," uvedl.   I podle analytika Next Finance Vladimíra Pikory bude velmi zajímavé sledovat, jak se na trhu práce projevil dopad vládních snah o úspory v kombinaci s vysokou nezaměstnaností. "Očekáváme, že mzdy jako celek rostly jen nepatrně. Zatímco stát na mzdách šetřil, v průmyslu mzdy rostly svižným tempem. Průměrná mzda proto nominálně rostla v ekonomice o 0,5 až 0,8 procenta," uvedl.   Aleš Sosnovský vju  