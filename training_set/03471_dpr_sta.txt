 Do silnic v Královéhradeckém kraji by měla jít asi miliarda korun  --------------------    Ke zpravodajství: GRAFIKA   --------------------    Hradec Králové 22. května (ČTK) - Největšími letošními dopravními stavbami v Královéhradeckém kraji by měly být stavba obchvatu Solnice na Rychnovsku a druhá etapa rekonstrukce silnice první třídy z Jaroměře do Trutnova. Celkové investice státu a hradeckého kraje do silnic v regionu by se letos mohly pohybovat kolem jedné miliardy korun. ČTK to zjistila na hradeckém hejtmanství a u Ředitelství silnic a dálnic (ŘSD).   Hradecký kraj hodlá letos do svých silnic druhých a třetích tříd investovat více než 710 milionů korun, což je zhruba o 300 milionů korun více než loni. Na opravy kraji letos významně přispívá Evropská unie. "Dotace EU z celkové částky investic kryjí 85 procent. O zbytek se dělí rovným dílem kraj se státem," řekl ČTK mluvčí kraje Imrich Dioszegi.   Připomněl, že kromě peněz na investice kraj letos dá dalších 420 milionů korun na běžnou údržbu silnic. V této sumě je zahrnuta hlavně zimní údržba a dále drobné opravy silnic záplatováním a jiné opravy. Letošní investice jen zmírní neutěšený stav silnic. Takzvané vnitřní zadlužení krajské silniční sítě je zhruba osm miliard korun. Tyto peníze by byly potřeba, aby se silnice dostaly do dobrého stavu.   Největší letošní investicí kraje je třetí etapa výstavby obchvatu Solnice za 55 milionů. Obchvat z obce hlavně odvede kamiony, které jezdí do závodu Škody Auto v sousedních Kvasinách. Kraj letos vybuduje například i průtah Novým Bydžovem za 46 milionů korun a za stejnou sumu opraví silnice u Olešnice v Orlických horách. Po zhruba 31 milionech dá region do opravy silnice z Miletína do Lázní Bělohrad na Jičínsku a do rekonstrukcí opěrných zdí mezi Vrchlabím a Špindlerovým Mlýnem.   Komplikovaná objížďka čeká řidiče při plánované opravě mostu přes řeku Bystřici u Nechanic, který leží na trase mezi Hradcem Králové a Novým Bydžovem. Uzávěra měla začít již v polovině května, ale byla odložena o měsíc. Trvat by měla do podzimu a řidiči kamionů si po objížďce zajedou 52 kilometrů, pro osobní auta bude objížďka osmikilometrová.   Ředitelství silnic a dálnic by letos chtělo začít s rekonstrukcí silnice první třídy mezi Jaroměří a Trutnovem. Předpokládané náklady na dva roky trvající akci jsou asi 200 milionů korun a oprava by měla být za provozu. Přesný termín zahájení stavby zatím není podle mluvčí ŘSD Martiny Vápeníkové znám, protože stavbu teprve musí schválit vedení ŘSD. Stejné to je i s dalšími plánovanými stavbami ŘSD.   Z větších staveb ŘSD letos dále počítá s opravou poničené vozovky mezi Hradcem Králové a Náchodem v úseku mezi Dolany a Svinišťany za celkem asi 44 milionů korun. Objížďka spravovaného úseku by měla trvat asi dva měsíce. ŘSD chce také letos opravit most v Trutnově za 24 milionů korun a postavit opěrnou zeď v Horní Radechové za 20 milionů. V Trutnově by objížďka měla být po místních komunikacích, v Radechové se předpokládá jen částečné omezení dopravy.   Omezení bude řidiče čekat také na dálnici D11, na níž by měla společnost Skanska začít s opravou zvlněné části dálnice u Dobřenic. "Oprava D11 by měla dle sdělení společnosti Skanska začít v nejbližších týdnech," uvedla Vápeníková.   Zdeněk Rychtera hj  