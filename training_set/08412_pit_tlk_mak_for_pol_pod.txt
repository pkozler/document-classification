 Za pět let má mít třetina internetu ve městech přes 30 Mbit/s  --------------------    Ke zpravodajství: FOTO/aktuality   --------------------    Praha 19. ledna (ČTK) - V roce 2015 by měla mít třetina domácností a firem v tuzemských městech připojení k internetu o rychlosti alespoň 30 Mbit/s. Venkovské oblasti mají mít přístupovou rychlost na úrovni poloviny průměru ve městech. Vyplývá to ze strategie Digitální Česko, kterou dnes schválila vláda. Související rozhodnutí o prodeji kmitočtů pro rychlé mobilní sítě odložila. Vyplývá to z informací na tiskové konferenci po zasedání kabinetu.   "Do roku 2013 chceme ve všech obydlených lokalitách České republiky zajistit možnost připojení do internetu s minimální přenosovou rychlostí dva Mbit/s a ve městech deset Mbit/s," uvedl ministr průmyslu a obchodu Martin Kocourek.   Vedle nabídky kmitočtů chce ministerstvo průmyslu a obchodu pokrývání odlehlých oblastí motivovat snížením poplatků za využití kmitočtů.  Vzniknout má také registr pasivní infrastruktury, jako jsou například stožáry, kabelovody, potrubí a rozvodné skříně, kterou by mohli operátoři sdílet, a informační portál na adrese www.digitalnicesko.cz, který bude sloužit jako otevřená platforma pro výměnu nejlepších zkušeností včetně zkušeností ze zavádění technologií na regionální a místní úrovni.   V současnosti nemají k vysokorychlostnímu internetu přístup obyvatelé 11 procent obcí a ve více než pětině obcí je pouze jeden poskytovatel. Vysokorychlostní přípojku má polovina tuzemských domácností.   ČTÚ připravuje aukci pro rozdělení kmitočtů z tzv. digitální dividendy v pásmu 800 MHz a dále v pásmech 1800 a 2600 MHz pro vybudování vysokorychlostních mobilních sítí. Tento bod byl z dnešního jednání vlády stažen, protože jej ČTÚ musí doplnit o předpokládaný harmonogram aukce.   jsa dvd  