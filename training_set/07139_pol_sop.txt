 Situace v Tunisku o víkendu napjatá, oznámena bude nová vláda  --------------------    Ke zpravodajství: FOTO/aktuality   Víkendové SHRNUTÍ. Zprávu jsme aktualizovali v odstavcích 1, 4 a 6.   --------------------    Tunis 16. ledna (ČTK) - V severoafrickém Tunisku se během víkendu začalo rýsovat východisko z politické krize vyvolané sociálními nepokoji a pouličními násilnostmi. Po pátečním útěku prezidenta Zína Abidína bin Alího ze země premiér Muhammad Ghannúší jednal s opozicí o nové vládě a předčasných parlamentních a prezidentských volbách. Složení nové vlády bude podle premiéra oznámeno v pondělí. Tunisko tak prý začne novou kapitolu dějin. V metropoli Tunisu se v sobotu i v neděli ozývaly přestřelky.   Klíčem k uklidnění situace v Tunisku je vytvoření očekávané vlády národní jednoty. Opoziční předák Nadžíb Šábbí už v sobotu po jednání s tuniským premiérem řekl, že by se do sedmi měsíců mohly uskutečnit svobodné volby, a to pod dohledem mezinárodních pozorovatelů.   Premiér Ghannúší už dříve slíbil, že po 23 letech bin Alího autoritářské vlády bude bojovat proti korupci a posílí svobodu slova.   Po celý víkend vládlo v Tunisu, hlavním městě Tuniska, napětí. Centrum města proto bylo neobvykle vylidněné. V noci na sobotu metropole zažila i rabování. V sobotu i v neděli se odehrály přestřelky mezi pořádkovými silami a povstalci před budovou ministerstva vnitra, dnes navíc před sídlem opoziční Demokratické pokrokové strany PDP, v blízkosti tuniské centrální banky a také kolem prezidentského paláce. Tam se střetly zvláštní jednotky tuniské armády s prezidentskou gardou věrnou uprchlému prezidentovi.   Zatčeno bylo několik lidí včetně cizinců, kteří údajně stříleli na policisty. Podle policie měli dva zatčení švédské pasy a další čtyři německé. Několik ozbrojenců bylo při přestřelkách zabito.   Diplomatické zdroje dnes večer popřely ranní informace o úmrtí v pátek zraněného francouzského fotoreportéra. Lucas Dolega, jehož v pátek zasáhl granát se slzným plynem vystřelený tuniskou policií, je podle zdrojů agentur AFP a AP v kritickém stavu.   Na násilí se podle několika svědectví podílejí i členové bezpečnostního aparátu svrženého prezidenta, který uprchl do Saúdské Arábie. Šéf jeho bezpečnosti dnes byl zatčen a obviněn ze spiknutí proti bezpečnosti státu.   Prozatímním tuniským prezidentem byl v sobotu jmenován předseda Sněmovny reprezentantů Fuád Mbazaa, muž s pověstí zkorumpovaného a autoritářského politika.   Tunisané protestovali několik týdnů proti vysoké nezaměstnanosti, korupci, cenzuře tisku a autoritářské vládě prezidenta. Tvrdé policejní zásahy proti demonstracím si vyžádaly desítky mrtvých.   V sobotu se bouřili i chovanci tuniských věznic, z jedné z nich byla zhruba tisícovka odsouzenců propuštěna. Nejméně 47 vězňů při požárech v nápravných zařízeních a potlačování nepokojů zahynulo.   Dění v Tunisku může mít dopad i na další země arabského světa s autoritářskými vládami a nespokojeným obyvatelstvem. Liga arabských států (LAS) v sobotu tuniské politiky vyzvala, aby se snažili udržet pořádek a vyvést zemi z krize. Vůdce sousední Libye Muammar Kaddáfí prohlásil, že bin Alí je stále "právoplatným prezidentem" Tuniska.   Egyptské ministerstvo zahraničí uvedlo, že Káhira respektuje vůli tuniského lidu a věří, že Tunisané nedovolí, aby v jejich zemi zavládl chaos. Íránské ministerstvo zahraničí doufá, že "požadavky tuniského muslimského národa budou uspokojeny".   V jemenské metropoli Saná dnes asi tisícovka studentů vyzývala arabské národy, aby se po vzoru Tunisanů vzbouřily proti svým vedoucím představitelům.   Z Tuniska se také postupně vrací zahraniční turisté. Češi v zemi podle dosavadních informací nejsou.   zdp hro        