 Firmy chtějí v ČR prosadit nové energetické standardy pro budovy  Ve 4. a 5. odstavci jsme doplnili další informace z tiskové konference.   --------------------    Praha 27. ledna (ČTK) - Přibližně 100 tuzemských firem sdružených v České radě pro šetrné budovy a v Centru pasivního domu dnes na tiskové konferenci oznámilo vznik nové iniciativy Šance pro budovy. Jejím cílem je prosadit nejlépe ještě do roku 2013 pro nové stavby povinně nízkoenergetický standard, a následně od roku 2015 pasivní standard. Podniky stojící za iniciativou působí v oblasti stavebnictví, technologií a finančních služeb.   Iniciativa souvisí s loni přijatou směrnicí Evropské komise o energetické náročnosti budov. Ta říká, že do 31. prosince 2018 musí členské státy EU zajistit, aby všechny nové budovy užívané a vlastněné orgány veřejné správy byly budovami s téměř nulovou spotřebou energie. Od konce roku 2020 se tomuto standardu budou muset podřídit všechny nové budovy.   Ekonom a člen Národní ekonomické rady vlády (NERV) Miroslav Zámečník pro novou iniciativu spočítal, že přechod k vyšším energetickým standardům by Česku v příštích 25 letech mohl přinést až 223 miliard korun. Předpokladem výpočtu je mimo jiné roční růst cen energií o tři procenta.   Ekologické stavění si ale vyžaduje vyšší náklady, řekl na dnešní tiskové konferenci výkonný ředitel developerské společnosti Sekyra Group Leoš Anderle. "Je otázka, jak stát podpoří financování vícenákladů, protože klient je jednoduše neunese," uvedl manažer.   Stát by měl přechod k výstavbě úsporných budov podpořit také podle Zámečníka. V úvahu podle něj přichází například fixní dotace pro stavebníky odpovídající části zvýšených nákladů, které si ekologické stavby vyžadují. Stavebník by však dotaci dostal jen v případě, že projekt postaví ve vyšším standardu, než požadují platné normy. Peníze na podpory můžou jít podle ekonoma například z prodeje emisních povolenek.   "V budovách můžeme a musíme snížit na minimum zejména potřebu tepla na vytápění, spotřebu energie na přípravu teplé vody, chlazení, větrání a osvětlení," řekl předseda představenstva rady pro šetrné budovy Petr Vogel.     Česká rada pro šetrné budovy i Centrum pasivního domu založením společné iniciativy svou činnost nekončí, působit budou normálně dál. Členy sdružení jsou například velké firmy, jako je Skanska, Philips, Rockwool nebo Sekyra Group.   dnv dvd  