 Růst prodeje aut v Číně v dubnu zpomalil na necelá tři procenta  Peking 10. května (ČTK) - Prodej osobních automobilů v Číně v dubnu meziročně stoupl o 2,8 procenta na 1,14 milionu vozů. Jeho růst tak zpomalil z březnových 6,5 procenta. Oznámilo to dnes Čínské sdružení výrobců automobilů (CAAM). Tempo růstu se již tři měsíce drží pod hranicí deseti procent. Předpokládá se, že pomalý růst bude pokračovat i v příštích měsících.   Na čínský automobilový trh má letos negativní vliv ukončení vládních opatření na podporu poptávky a snaha některých velkých měst omezovat registrace nových automobilů. V celém loňském roce prodej aut v Číně stoupl zhruba o třetinu na rekordních 13,8 milionu vozů. "Prodej aut by stále mohl za celý rok vykázat mírný růst, pravděpodobně však nedosáhne rychlého tempa z let 2009 a 2010," uvedl analytik Cchao Che ze společnosti Minzhu Securities.   Někteří odborníci letos nevylučují ani pokles prodeje. Šéf Čínského svazu osobních automobilů (CPCA) Rao Da například začátkem roku uvedl, že prodej by se letos mohl snížit o více než deset procent. Čína předloni díky silnému růstu prodeje vystřídala Spojené státy na pozici největšího automobilového trhu světa. Přední světové automobilky se snaží expanzí v Číně kompenzovat pokles poptávky na rozvinutých trzích.   pmh mha  