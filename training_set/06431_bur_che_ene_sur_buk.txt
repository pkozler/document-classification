 Ceny ropy dál klesaly, srážel je silný dolar a slabé statistiky  Londýn 17. května (ČTK) - Světové ceny ropy dnes pokračovaly v silném poklesu a ztratily přes dva dolary na barel. Oslaboval je silný kurz dolaru, nepříznivé údaje z americké ekonomiky a další propad cen benzinu na americkém velkoobchodním trhu.   Severomořská ropa Brent v novém červencovém termínovém kontraktu ztrácela před 18. hodinou SELČ více než dva a půl dolaru a byla kolem 108,20 dolaru za barel. Americká ropa WTI klesla o 2,30 dolaru k 95 dolarům.   Euro zůstalo pod tlakem kvůli obavám z toho, jak budou evropští politici řešit situaci kolem neustále rostoucího řeckého dluhu. Dolarový index dnes díky výraznému poklesu japonského jenu posílil, což obvykle oslabuje ceny dolarových komodit v čele s ropou.   Ropu také srážely nepříznivé údaje o dubnovém propadu zahajované výstavby obytných domů v USA a poklesu produkce zpracovatelského průmyslu. Čísla naznačila, že americká ekonomika zahájila druhé čtvrtletí slaběji, což na ropném trhu vyvolává obavy o poptávku největšího světového spotřebitele ropy.   "Silný dolar a slabá ekonomická data dnes tlačí ceny dolů. Dosavadní předpoklady ekonomického růstu a poptávky se trhu vypařují před očima," řekl agentuře Reuters John Kilduff, společník newyorského hedgeového fondu Again Capital.   Ropu také dál podkopával pokles cen benzinu na americkém termínovém trhu. Benzin v pondělí prudce klesl v reakci na víkendové otevření výpustí, které odvedou rozvodněné vody Mississippi od početných rafinerií v oblasti delty. To zmařilo naděje spekulantů na odstavení těchto provozů a následný prudký růst cen pohonných hmot.     Ceny ropy v dolarech za barel (asi 159 litrů) v 17:39 SELČ:      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  108,18  110,84     New York - Nymex  WTI  červen  95,07  97,37     hp vju  