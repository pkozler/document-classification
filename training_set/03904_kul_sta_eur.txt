 V Jihlavě bude v dubnu otevřena alternativní kulturní scéna  Jihlava 26. ledna (ČTK) - Kulturní zázemí v Jihlavě se zanedlouho rozšíří o alternativní scénu. Nové Divadlo otevřených dveří (DIOD) vzniklo rekonstrukcí starého kinosálu Sokol. Konat se v něm budou netradiční divadelní představení, koncerty a výstavy. V prostorách s místy pro 150 diváků se bude odehrávat i část projekcí festivalu dokumentárního filmu. První představení se v novém divadle uskuteční 1. dubna, řekla dnes novinářům vedoucí produkce Karolína Zmeková.   Při otevírání nové scény uvidí diváci představení s akrobatickými prvky Elišky Brtnické a Jany Klimové Postav na čaj. Divadelní program je zatím sestaven na první dva měsíce. "Divadla by pak měla být každou druhou středu, aby si lidé navykli," přiblížila Zmeková. Koncerty se budou konat hlavně o víkendech.   "Pro všechny akce platí, že by měly být nějak specifické. Měly by se týkat pohybového divadla nebo alternativní kultury," řekla. Zázemí pro takové programy podle ní dosud v Jihlavě chybělo.   Rekonstrukci kinosálu provádí od loňského května jihlavský Sokol. "Stavebně už je to téměř hotové. Teď se obkládá, štukuje, maluje, tento týden začneme navážet technologie," popsala aktuální stav Zmeková. Původní kinosál se během přestavby o něco zkrátil, aby mohl vzniknout sklad pro divadelní techniku. Přibyly šatny, zrekonstruována byla zvuková kabina.   V sále není pevné jeviště ani hlediště, scéna se bude stavět na míru každému představení. Stropní konstrukce jsou řešeny tak, aby se tam mohla odehrávat i závěsná akrobacie. "Bude tam videotechnika i projekční plátno," doplnila výčet možností Zmeková.   Budova Sokolovny pochází ze 30. let minulého století. Navrhl ji známý architekt období funkcionalismu Bohuslav Fuchs. V posledních letech byl kinosál ve špatném technickém stavu. Náklady na rekonstrukci převýší 32 milionů korun. Tělocvičná jednota Sokol na ni dostane 24 milionů z evropských fondů.   vst hš  