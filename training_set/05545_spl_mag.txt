 Otužilci si dnes zaplavali u Karlova mostu  --------------------    Ke zpravodajství: AUDIO; FOTO/aktuality; VIDEO   --------------------    Praha 6. ledna (ČTK) - Odvážní otužilci se dnes krátce po poledni ponořili za přihlížení pobavených a občas nevěřícných pohledů diváků do Vltavy pod Karlovým mostem. Devět plavců, včetně jedné ženy, urazilo v chladné vodě dvousetmetrový úsek od pátého pilíře středověkého mostu do přístaviště u Staroměstské mostecké věže. Akce organizovaná Muzeem Karlova mostu a Českou otužileckou unií chce přispět k obnovení tradice tříkrálového plavání ve Vltavě.   "Počasí je přiměřené tomuto ročnímu období. Bylo by lepší, kdyby bylo více sněhu, aby vše vypadalo stylověji," zhodnotil krátce před startem povětrnostní podmínky předseda České otužilecké unie Vladimír Komárek. Voda ve Vltavě měla přitom jen dva stupně a teplota vzduchu se dnes pohybovala kolem tří stupňů pod bodem mrazu.    Otužilce prý přilákala i možnost zaplavat si v jedinečném prostředí u Karlova mostu. "Zároveň chceme upozornit i na zachovalé zbytky Juditina mostu, o jejichž existenci jen málokdo z Pražanů ví," uvedl Komárek. Středověká stavba z 12. století pojmenovaná po manželce jednoho z českých králů byla předchůdcem Karlova mostu.   Za "příjemný zážitek" označil zhruba desetiminutový pobyt ve Vltavě po dosažení cíle v přístavišti výletních lodí pod Křižovnickým náměstím Vladimír Kolář. "Příležitost plavat v tak nádherném místě jsem si nemohl nechat ujít. Doufám, že budu mít příležitost i v budoucnu," řekl ČTK třiašedesátiletý otužilec. Jen zpočátku prý plavcům dělal menší potíže silný říční proud, kterému museli přizpůsobit trasu. "Teď už se těším, až se utřu ručníkem do sucha a dáme si čajíček," dodal.   Otužilecké plavání má v Česku dlouhou tradici. Nejznámější je Memoriál Alfreda Nikodéma, který se plave o druhém svátku vánočním. Loni se konal už 64. ročník. Podobné akce se konaly na přelomu roku i v dalších městech.   Pavel Hortig kš  