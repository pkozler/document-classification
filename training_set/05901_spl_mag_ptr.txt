 Prague Wine Week spojuje víno a gastronomii  Praha 24. ledna (ČTK) - Na spojení gastronomie a špičkových vín vsadili pořadatelé třetího ročníku festivalu Prague Wine Week, který dnes začíná v hotelu Crowne Plaza Prague. Do 30. ledna nabídne 15 pražských restaurací, vinoték a vinných barů ochutnávky nápojů oceněných v soutěži Prague Wine Trophy v kombinaci s vybranými pokrmy.   Festival zahájí galadegustace medailových vín, které získaly ocenění v soutěži Prague Wine Trophy. Zúčastnilo se jí 1198 vín. Téměř dvě třetiny byly ze zahraničí. Na festivalu se představí téměř 400 značek.   Návštěvníci se osobně setkají s moravskými i zahraničními vinaři, jejichž produkce byla oceněna. Zastoupena budou mimo jiné vinařství z Nového Zélandu, Itálie, Francie nebo Chile.   Zájemci si mohou dopřát tříchodové menu. V kombinaci se třemi víny přijde degustace na 450 korun, degustace tří až pěti vín s malým občerstvením ve vinném baru je za 250 korun a degustace pěti vín ve vinotéce je za 150 korun. Vstupenky na galadegustaci přijdou na 1000 korun.   Pořadatelem festivalu je časopis Víno Revue, který od roku 2002 přináší profesionálům i milovníkům vína informace ze světa vína. Další informace jsou na webové stránce  www.praguewine.cz .   ač dr  