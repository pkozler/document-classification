 Hodonínsko má novou cyklotrasu a naučnou stezku  Hodonín 12. května (ČTK) - Hodonínsko má novou cyklotrasu s naučnou stezkou Hodonínská Doubrava. Otevřena bude v pátek. Vede ze zoologické zahrady Hodonín na Písečný rybník, měří 2,3 kilometru. Její vybudování stálo téměř dva miliony korun. Investovaly je Lesy ČR. Státní podnik to dnes uvedl v tiskové zprávě.   Trasa začíná naproti hodonínské zoologické zahradě a dále vede lesním porostem až k Písečnému rybníku, kde navazuje na Moravskou vinařskou stezku směrem na Dolní Bojanovice.   Cyklisty, včetně in-line bruslařů, provede lokalitou Hodonínská Doubrava a zčásti i po hranici přírodní rezervace Stupava. Cyklotrasa propojí tato místa se soustavou rybníků na řece Kyjovce.   Vybudována byla z původní lesní cesty. Nová bude i naučná stezka Hodonínská Doubrava. "Věříme, že jak cyklotrasa, tak naučná stezka Hodonínsko celkově obohatí a přiláká do regionu nové návštěvníky," uvedl ředitel Krajského ředitelství Lesů ČR Brno Miroslav Svoboda.   vrn hj  