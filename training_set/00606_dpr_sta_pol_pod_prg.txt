 Pražský dopravní podnik prodá ubytovnu v Hostivaři  Praha 11. ledna (ČTK) - Pražský dopravní podnik prodá za 39,6 milionu korun ubytovnu v Hostivaři i s přilehlým pozemkem. Prodej dnes schválila rada hlavního města, informovalo o tom tiskové oddělení magistrátu. Nový vlastník, kterým bude společnost Depot Prague (dříve Versus Stones), musí v budově po dobu deseti let zachovat 120 lůžek pro zaměstnance podniku.   S prodejem už v říjnu souhlasilo představenstvo Dopravního podniku hlavního města Prahy (DPP). Kupujícího vybral podnik v internetové aukci, jeho nabídka byla prý nejvyšší.   Prodávat se bude pozemek o výměře 864 metrů čtverečních a sedmipodlažní objekt se dvěma vchody rozdělený na ubytovací zařízení s kapacitou 234 lůžek a deset bytových jednotek. Podnik tento majetek označuje za zbytný. Znalci administrativní cenu vyčíslili na zhruba 48,5 milionu korun, cenu obvyklou na 39,6 milionu korun.   Nový vlastník zachová v objektu lůžka pro zaměstnance DPP, a to za cenu platnou ke dni podpisu kupní smlouvy. Cenu může navýšit každoročně pouze o inflaci. DPP si bude lůžka pronajímat, bude platit i za lůžka, která nebudou obsazena. Uhradí i případné navýšení ceny o inflaci.   sdv vju  