 Transněfť odsouhlasila Bělorusku zvýšení sazby za transfer ropy  Moskva 11. ledna (ČTK) - Ruská Transněfť schválila sousednímu Bělorusku zvýšení sazby za transfer ropy přes jeho území o 12,5 procenta. Uvedl to dnes tiskový mluvčí ruského ropovodného monopolu. Vztahy mezi Ruskem a Běloruskem byly v posledních měsících napjaté a analytici varovali, že znovuzvolení prezidenta Alexandra Lukašenka povede k sebevědomějšímu postoji Minsku.     Mluvčí Transněfti připomněl, že dohoda s běloruskou stranou vznikla již na konci prosince. "Toto zvýšení jsme odsouhlasili, protože v Bělorusku výrazně vzrostly ceny za elektřinu," citovala ho agentura Reuters.   Běloruské ministerstvo hospodářství uvedlo v pondělí večer, že se tarif zvýší od 1. února. Za zvýšením sazby podle ministerstva stojí "změny v ekonomických podmínkách ropných dodávek z Ruska". V současnosti Rusko platí 1,64 dolaru (zhruba 31 Kč) za přepravu jedné tuny ropy na vzdálenost sto kilometrů.   Spory ohledně cen a tranzitních tarifů mezi Moskvou a Běloruskem a Ukrajinou v minulosti vedly k narušení dodávek ruské ropy a plynu do Evropy. Ruské ropy proudí přes Bělorusko do Evropy zhruba 800.000 barelů za den.   Přes území Běloruska vede ropovod Družba, který severní větví pokračuje do Polska a Německa. Jižní větev vede na Ukrajinu, Slovensko, do Maďarska a České republiky. Družba přepravuje asi třetinu ruské ropy, která směřuje do Evropy.   pok vju  