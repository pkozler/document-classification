 Právo a LN: C. Svoboda nepodepsal vypořádání, spor o dům nekončí  Praha 25. ledna (ČTK) - Spor bývalého předsedy KDU-ČSL Cyrila Svobody s charitativními organizacemi o dům v pražských Dejvicích pokračuje. Svoboda totiž jako jediný z dědiců na pondělním setkání u notářky nesouhlasil s vypořádáním pozůstalosti po Marii Kaprálkové. Napsaly to dnes deník Právo a Lidové noviny (LN).   Svoboda i charitativní organizace během letitého sporu shodně tvrdili, že je majitelka domu v závěti určila jako dědice. Soud ale Svobodovu žalobu zamítl. "Soud rozhodl nespravedlivě. Mám právo se k dohodě nepřipojit," řekl LN Svoboda. U soudu dříve napadal platnost závěti z roku 2004 a snažil se dokázat, že platí ta z roku 1992, v níž mu žena odkázala činžovní dům v Dejvicích.   Podle nyní platné závěti má Svoboda nárok na milion korun, ostatní majetek odhadovaný na desítky milionů si mezi sebou mají rozdělit církevní charita Domov svaté rodiny, Nadace Jedličkova ústavu a rodina Kučerových, která o Kaprálkovou ve stáří pečovala, píše Právo. Definitivní vypořádání tak podle listu mohou provázet další vleklé soudní spory.   Právo s odvoláním na právní zástupkyni rodiny Kučerových Helenu Kubecovou píše, že v případě, kdy se dědicové nedohodnou, je notářka připravena použít judikát Nejvyššího soudu, který umožňuje dědictví rozdělit na podíly. "Takové dělení by pro doktora Svobodu bylo podstatně výhodnější," míní právnička.   Podle Svobody se mohlo rozhodnout už v pondělí. "Druhá strana ale požaduje nové odhady cen nemovitostí," řekl LN.   hj  