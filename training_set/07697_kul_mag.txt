 Možnými hereckými objevy BAFTA jsou Bond Girl a příští Spiderman  --------------------    Ke zpravodajství: FOTO ve Fotobance  ID foto: P201003290756001, F201101100037601, F201002010359101, P200807240807401   --------------------    Londýn 10. ledna (ČTK) - Nová "Bond girl" Gemma Artertonová a budoucí představitel Spidermana Andrew Garfield se ocitli v pětici nominovaných na britskou filmovou cenu Britské akademie pro filmové a televizní umění (BAFTA) v kategorii herecký objev. Oznámili to dnes zástupci BAFTA.   Čtyřiadvacetiletá Artertonová se dostala do širšího povědomí jako agentka agentka Fieldsová v bondovce Quantum Of Solace. V komedii Tamara Drewe z loňského roku dostala již hlavní roli mladé novinářky.   Mladé hvězdě konkuruje sedmadvacetiletý Andrew Garfield, který si zahrál v loňském filmu The Social Network o vzniku internetové sítě Facebook. Snímek patří mezi favority na Oscara. Garfield má také nakročeno k hlavní roli v dalších filmech o Spidermanovi, kterou po třech úspěšných snímcích opouští Tobey Maguire.   Dalšími nominovanými jsou Aaron Johnson, který se objevil v životopisném filmu Nowhere Boy o členu legendární hudební skupiny Beatles Johnu Lennonovi, a také Tom Hardy a Emma Stoneová.   Pořadatelé BAFTA oznámili také nominace na nejlepší zahraniční film. Jsou jimi Biutiful, The Girl With the Dragon Tattoo, I Am Love, Of Gods and Men a také The Secret in Their Eyes.   Vítězové cen BAFTA budou oznámeni při slavnostním večeru 13. února. Stejně jako Zlaté glóby jsou ceny BAFTA považovány za důležitý ukazatel favoritů na Oscara, jejichž vítězové budou vyhlášeni o dva týdny později.   rv jnd  