 Cenu za statečnost dostali tři lékaři, tváře Děkujeme, odcházíme  Praha 29. ledna (ČTK) - Tři mladí lékaři, kteří jako tváře odborové kampaně Děkujeme, odcházíme riskovali kariéru, když získávali kolegy po celé republice pro podání výpovědi, se stali nositeli Ceny za statečnost za rok 2010. Lékařský odborový klub - Svaz českých lékařů udělil ceny letos potřinácté, tradičně se předávají na reprezentačním plese lékařů českých na pražském Žofíně.   "Lékaři Pavel Vávra, Šárka Drinková a Peter Igaz projevili velkou osobní statečnost v kampani, v níž podepsalo výpověď na 3800 nemocničních lékařů. Riskovali i svoji kariéru," shrnul důvod výběru šéfredaktor časopisu České lékařské komory Michal Sojka.   Symbolem ocenění je zmenšená kopie Michelangelovy sochy Davida, který proslul statečným bojem proti Goliášovi. Každý rok udílejí lékařské odbory cenu jednomu lékaři, v roce 1999 ji neudělily, nenašel se vhodný kandidát. Letos si naopak odnášejí cenu hned tři lidé.   Sedmatřicetiletý internista z nemocnice v Novém Městě na Moravě Pavel Vávra tak zapůsobil na své kolegy na pracovišti, že v jeho nemocnici podalo výpověď 90 procent lékařů. Na Vysočině pak 60 procent, což je nejvíce z celé republiky, průměr ČR se blíží 19 procentům.   Kdyby byl ministrem a měl kompetence k provedení reforem, zbavil by prý vysokých funkcí většinu manažerů ministerstva a na jejich místa dosadil mladé, korupcí a minulostí nedotčené ekonomy. "Neskutečně mě štve přihlížet rozkrádání peněz zdravotnictví, které mizejí v předražených stavebních zakázkách či nákupech léků," vysvětlil.   Devětatřicetiletá internistka havlíčkobrodské nemocnice Šárka Drinková by jako ministryně prý vytvořila všechna pravidla pro fungování zdravotnictví znovu. Na současném zdravotnictví považuje za nejhorší nekoncepčnost.   Třiatřicetiletý internista z karlovarské nemocnice Peter Igaz neví, co by dělal jako ministr, protože rozhodně nemá zájem stát se jakýmkoli ministrem. Ve zdravotnictví mu vadí hlavně dvojí metr uplatňovaný v řízení a "extrémní nárůst ega" jednotlivců od lékařů až po manažery.   Prvním nositelem Ceny za statečnost se v roce 1997 stal profesor Pavel Pafko, proslavený úspěšnou plicní operací Václava Havla. Dostal ji za výrok o ceně operace prezidenta Havla ve srovnání s cenou opravy prezidentova služebního mercedesu.   Mezi laureáty je za 12 předchozích ročníků paleta osobností. Kromě profesora Pafka například Bohumil Fišer, který jako ministr ČSSD výrazně zvýšil lékařům v nemocnicích platy. V jednom případě byla cena udělena in memoriam, a to nikoli za statečný čin, ale za "statečný život" spoluzakladatelce lékařských odborů docentce Květě Kvapilíkové.   nam mkv  