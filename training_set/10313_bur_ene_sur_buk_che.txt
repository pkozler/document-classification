 Ceny ropy klesly kvůli bin Ládinově smrti, později ztráty smazaly  Aktualizovali jsme ceny v 1. a 2. odstavci a údaje v tabulce, rozšířili 3. odstavec.   --------------------    Londýn 2. května (ČTK) - Světové ceny ropy v dnešním extrémně kolísavém obchodování smazaly většinu silných počátečních ztrát vyvolaných zabitím vůdce teroristické sítě Al-Káida Usámy bin Ládina. Severomořská ropa Brent po poklesu až pod 122 dolarů za barel končila nad 125 dolary, protože bin Ládinova smrt podle aktérů na ropném trhu neřeší příčiny nynějších vysokých cen.   Cena Brentu klesla dopoledne až o více než čtyři dolary na 121,67 dolaru za barel. Pak postupně oživovala, odpoledne se dostala krátce nad páteční závěr a ke konci obchodování byla kolem 125,20 dolaru se ztrátou asi 70 centů. Americká ropa WTI po propadu na 110,82 dolaru uzavřela na 113,52 dolaru za barel, asi 40 centů pod pátečním závěrem.   Makléři a analytici říkají, že bin Ládinova smrt nemění nic na faktorech, které od února zvyšují rizikovou přirážku k cenám ropy. K nim patří hlavně občanská válka v Libyi a celkové obavy z nepokojů na Blízkém východě. Teroristovo zabití dočasně posílilo kurz dolaru, což také oslabovalo ropu, i tento vliv však byl krátkodobý. Zásah proti bin Ládinovi také na trhu vyvolal obavy z možné odvety teroristů.   "Navzdory počátečnímu vlivu na ceny ropy to opravdu nemá žádný významnější dopad na ropnou produkci nebo přepravu. Přítomnost Al-Káidy v Saúdské Arábii nebo Jemenu nikdy významně neohrožovala saúdskou ropnou těžbu, takže bin Ládinova smrt není žádná změna," řekl agentuře Reuters šéf Eurasia Group Ian Bremmer.   Ropu odpoledne podpořila zpráva íránské televize, podle níž Izrael přemisťuje svá letadla na americkou základnu v Iráku k úderu na Írán. Pentagon zprávu odmítl jako vylhanou.     Závěrečné ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  125,25  125,89     New York - Nymex  WTI  červen  113,52  113,93     hp dvd  