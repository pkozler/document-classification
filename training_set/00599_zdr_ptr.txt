 Tuk v sádle a máslo zvyšuje cholesterol, tím i nemoci srdce a cév  Praha 31. května (ČTK) - Ke zvýšené hladině cholesterolu v krvi, nemocem srdce a cév i obezitě přispívá nadměrná spotřeba nasycených mastných kyselin. Jsou v živočišných tucích jako sádlo a máslo. Podle doporučení odborníků by měly tvořit deset procent denního příjmu energie, tedy asi 20 gramů denně, Češi a Češky to prý vysoko překračují.   Vysokou spotřebu nasycených mastných kyselin potvrdila analýza 400 pětidenních jídelníčků dospělých uživatelů, kde nebyla výjimkou spotřeba 30 g denně, objevilo se ale i 46 gramů denně.   Řešení je jednoduché - jíst méně másla a tučného masa a méně uzenářských a plnotučných mléčných výrobků a vyměnit je za vícenenasycené, obsažené v rostlinných tucích a výrobcích z nich vyrobených a mořské ryby.   Zvýšený příjem nenasycených mastných kyselin ohrožuje i zdraví dětí, upozornila dětská obezitoložka Alexandra Moravcová. Nezdravé tuky zvyšují riziko dětské obezity a dávají základ pro nemoci srdce a cév v dospělosti.   "Bohužel, dnes není výjimkou, že děti mají vysoký tlak, což před 20 lety bylo téměř nemyslitelné. U dětí s touto diagnózou se již v mladém dospělém věku často vyskytnou závažná kardiovaskulární onemocnění," uvedla.   U obézních chlapců se opožďuje puberta, obézní dívky zase dozrávají předčasně a mají poruchy menstruace. Stoupá riziko cukrovky druhého typu. Přesto by podle Moravcové děti neměly držet dietu. "Úpravou jídelníčku se u dětí snažíme docílit udržení váhy při přibývající výšce, nikoliv shození kilogramů. Tím se poměr hmotnosti k výšce postupně vyrovná a nadváhu se podaří odstranit," vysvětlila.   V roce 2009 zemřelo v ČR 107.421 lidí, u 54.100 osob byly příčinou nemoci srdce a cév. Fórum zdravé výživy vyhlásilo dnešek za Den národního uvědomění o problematice nasycených mastných kyselin a připravilo na  www.fzv.cz  i na Facebooku informace o nasycených mastných kyselinách, jejich vlivu na zdraví a vhodných způsobech náhrady za dobré tuky.   Naďa Myslivcová rot  