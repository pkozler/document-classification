 Pivovary Staropramen uvádějí na trh lehké citronové pivo  --------------------    Ke zpravodajství: ilustrační FOTO ve Fotobance  ID foto:  P201005140910201 ,  F200909190058801    --------------------    Praha 12. května (ČTK) - Pivovary Staropramen uvádějí na trh světlé pivo s nízkým obsahem alkoholu a citrónovou příchutí s názvem Staropramen Cool Lemon. Společnost o tom dnes informovala ČTK v tiskové zprávě. Pivo netradiční chuti obsahující dvě procenta alkoholu by prý mělo mít úspěch především u mladší generace a žen. Piva netradičních chutí či barev začíná vyrábět stále více pivovarů.   "Víme, že toto pivo nejvíce ocení především mladí dospělí spotřebitelé, kteří vyhledávají nové a netradiční věci, a ženy, do jejichž chutě jsme se podle prvních reakcí přesně trefili," uvedl Martin Bořil z Pivovarů Staropramen.   Citrónová příchuť má podle Bořila oproti jiným variantám pro mix s pivem velkou výhodu, optimálně vyvažuje hořkou chuť piva a zároveň není příliš sladká. Pivovarníci ze Staropramenu věří, že lehký Cool Lemon budou lidé kupovat především v horkých letních dnech.   Pivo se od poloviny května bude prodávat v půllitrových lahvích a plechovkách v obchodech, ale také v restauracích a barech. Pivo je osmým typem pěnivého moku v nabídce značky Staropramen.   Netradiční piva vaří v Česku zejména minipivovary, které nemohou velkým výrobcům konkurovat z hlediska množství vyrobeného piva a ceny. Snaží své zákazníky lákat na jiné pivo, než je v Česku nejrozšířenější ležák. Díky malým vyráběným objemům mohou více experimentovat a vařit různé pivní speciály, což také dělají.   V nabídce minipivovarů tak lze najít i tak zvláštní moky, jako je například pivo borůvkové, konopné, fíkové, kapučínové nebo medicinální. Restaurační minipivovary nabízejí rovněž bavorská a belgická pšeničná piva a dále v Česku stále nepříliš rozšířená svrchně kvašená piva, jako jsou třeba britské a americké tmavé stouty.   mjr dvd  