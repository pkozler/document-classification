 Otužilci si na Tři krále zaplavou u Karlova mostu  --------------------    Ke zpravodajství: FOTO ve Fotobance  ID foto: FO00116799, P201012260167201   --------------------    Praha 4. ledna (ČTK) - Tradici lednového plavání ve Vltavě u Karlova mostu v Praze chtějí ve čtvrtek obnovit příznivci otužileckého plavání. Účastníci přeplavou v ledové vodě, do níž vstoupí z Kampy, úsek dlouhý 200 metrů. Akci organizují Muzeum Karlova mostu a Česká otužilecká unie.   "Lednové tříkrálové plavání je tradice, která v Praze kdysi byla. Rádi bych jí proto vrátili do srdce hlavního města," řekl dnes ČTK ředitel muzea Zdeněk Bergman.    Do vody se otužilci ponoří v pravé poledne na Tři krále u pátého pilíře Karlova mostu. Odsud poplavou až do přístaviště v prostoru posledního dochovaného oblouku Juditina mostu pod Křížovnickým náměstím. Akce by tak podle záměru pořadatelů měla zároveň připomenout existenci tohoto středověkého předchůdce stavebního díla císaře Karla IV.   Otužilecké plavání má v Česku dlouhou tradici. Nejznámější je Memoriál Alfreda Nikodéma, který se plave o druhém svátku vánočním. Loni se konal již 64. ročník. Podobné akce se konaly na přelomu roku i v dalších městech.   phg dr  