 Londýnské metro se vyhne sérii stávek  Londýn 16. května (zpravodaj ČTK) - Londýnská podzemní dráha se vyhne sérii stávek, kterými hrozili řidiči metra kvůli propuštění dvou svých kolegů. Londýnský dopravní podnik přijal jednoho z nich zpět a odbory RMT zrušily sérii celkem šesti stávek, které hrozily ochromit provoz v podzemní dráze.   Spor se točil kolem propuštění dvou řidičů, kteří podle RMT přišli o práci kvůli svým odborářským aktivitám. Londýnský dopravní podnik to odmítal a tvrdil, že jeden byl propuštěn kvůli porušení bezpečnostních předpisů a další proto, že urážel kolegy.   Jejich případy se zabýval tribunál pro řešení pracovních sporů, který v případě jednoho z propuštěných ostře kritizoval vedení londýnského metra a došel k závěru, že jeho propuštění nebylo oprávněné. Řidič pak připustil, že udělal bezpečnostní chybu a dopravní podnik přistoupil na to, že ho zaměstná na jiné pozici.   Případ druhého řidiče je dosud před tribunálem pro řešení pracovních sporů a obě strany se shodly, že o něm ještě budou jednat. Vedení metra popřelo, že by ustoupilo hrozbě stávky, ale tvrdilo, že reagovalo na verdikt tribunálu.   Po zrušení stávky se vedení londýnského metra a odbory dohodly, že budou jednat o způsobu, jakým se urovnávají pracovní spory, aby se lépe předcházelo dalším stávkám. Tento vstřícný tón komentátoři vysvětlují i tím, že londýnská radnice chce předejít dalším stávkám v městské dopravě, protože příští rok budou volby londýnského starosty a především olympijské hry.   Londýnské metro je postihováno stávkami poměrně často. Loni na podzim stávkovali členové RMT čtyřikrát kvůli rušení pracovních míst ve stanicích.   ml vju  