 Palestinci se snažili zablokova cestu francouzské ministryni  Jeruzalém 21. ledna (ČTK) - Cestu francouzské ministryni zahraničí Mich&#xE8;le Alliotové-Marieové se dnes na přechodu Erez mezi Izraelem a pásmem Gazy pokoušely zablokovat desítky pobouřených Palestinců. Obklopili kolonu jejích automobilů, házeli po ní boty a lehali si na silnici. Informovala o tom agentura AP. Alliotová-Marieová je od od čtvrtka na cestě po Blízkém východě a dnes míří do pásma Gazy.   Palestinci, kteří takto proti francouzské ministryni protestovali, jsou příbuzní palestinských vězňů zadržovaných v izraelských věznicích. Pobouřilo je čtvrteční prohlášení na podporu izraelského vojáka Gilada Šalita, které bylo omylem arabským vysíláním izraelského rozhlasu přiřčeno Alliotové-Marieové. Palestinští radikálové tohoto izraelského vojáka unesli v roce 2006 do pásma Gazy a chtějí ho vyměnit za stovky svých kolegů vězněných v Izraeli.   Slova na podporu uneseného vojáka Šalita v její přítomnosti vyslovil jeho otec Noam Šalit. Ten řekl, že "zadržování rukojmího bez toho, aby se mohl setkat se zástupci Červeného kříže, je válečný zločin".   Alliotová-Marieová při svém setkání s Noamem Šalitem slíbila, že bude intervenovat u Evropské unie, aby se vězeň mohl se zástupci Červeného kříže setkat.   Mluvčí Hamasu Samí abú Zuhrí řekl, že její údajné vyjádření ukazuje "naprostou zaujatost pro Izrael". Policie Hamasu nakonec protestující dav rozehnala a ministryni umožnila průjezd.   Alliotová-Marieová ve čtvrtek v Izraeli zahájila svou první cestu po Blízkém východě, která ji zavede do Egypta a Jordánska. Dnes navštíví pásmo Gazy a v sobotu se má setkat s prezidentem palestinské autonomie Mahmúdem Abbásem.   V rozhovoru, který dnes zveřejnil palestinský deník Al-Kuds, potvrdila, že Evropská unie nadále trvá na tom, že hranice z roku 1967 jsou základem pro izraelsko-palestinská mírová jednání. Palestina v hranicích z roku 1967 zahrnuje západní břeh Jordánu, pásmo Gazy a východní Jeruzalém. Oficiálním stanoviskem Evropské unie je, že palestinský stát uzná ve vhodné chvíli a že jedinou cestou k jeho vytvoření jsou mírové rozhovory.   pel mik  