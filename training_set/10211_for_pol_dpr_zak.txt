 Tusk: Ruská zpráva o smolenské katastrofě není kompletní  --------------------    Ke zpravodajství: AUDIO; FOTO/aktuality   V 5. a 6. odstavci jsme zařadili reakci ruského ministra dopravy na polské výhrady.   --------------------    Varšava/Moskva 13. ledna (zpravodajka ČTK) - Zpráva o příčinách loňské havárie polského prezidentského letadla u Smolenska v Rusku, kterou ve středu představil ruský Mezistátní letecký výbor (MAK), není podle polského premiéra Donalda Tuska kompletní. Polsko požádá Moskvu o to, aby se obě země pokusily vypracovat společnou verzi zprávy. Ruský ministr dopravy ale polské výhrady odmítl.   Ruští vyšetřovatelé tvrdí, že za katastrofu mohou chyby polské posádky, vystavené psychickému nátlaku nadřízených. Na zavinění ruské strany podle nich nic neukazuje. "Z polského pohledu zpráva MAK není kompletní," uvedl Tusk na dnešní tiskové konferenci po několikahodinové poradě s ministrem vnitra Jerzym Millerem, šéfem polské diplomacie Radoslawem Sikorským a ministrem obrany Bogdanem Klichem.   Pokud podle Tuska jednání s Ruskem nepovedou ke společnému stanovisku, mohlo by se Polsko obrátit na mezinárodní odborníky. "Cílem není kompromis, ale maximální odhalení pravdy," uvedl polský premiér.   Podle názoru polských činitelů nesou odpovědnost za zkázu letadla i dispečeři ruského letiště Severnyj, bez jejichž povolení by letadlo nemohlo přistát. Polský zástupce v MAK navíc uvedl, že dispečeři vydávali chybné rozkazy a byli pod nátlakem, údajně byli v kontaktu s jakýmsi generálem. O diskusích mezi kontrolní věží a Moskvou hovořil i polský ministr Miller.   Ruský ministr dopravy Igor Levitin polské výhrady odmítl. V případě vládních letadel nemají podle něj pozemní služby právo přistání odmítnout. "Velitel mezinárodního speciálního letadla, kterým letoun s polskou delegací byl, rozhoduje o přistání samostatně a dispečer nemá právo mu to zakázat," citovala ruského ministra agentura RIA Novosti.   Levitin rovněž prohlásil, že Moskva předala do Varšavy veškerou komunikaci dispečerů a odmítl spekulace, že by část této komunikace mohla polská strana získat z jiných zdrojů. Přepis formulací z komunikace podle ministra dokládá, že dispečeři pouze respektovali rozhodnutí velitele polského letadla.   Závěry ruského vyšetřování již ve středu ostře kritizoval šéf polské opozice Jaroslaw Kaczyński, bratr prezidenta Lecha Kaczyńského, který byl jednou z 96 obětí letecké katastrofy. Tento konzervativní politik, který má na mezinárodní scéně pověst rusofoba, prohlásil, že zpráva si z Polska dělá legraci. Dnes o MAK řekl, že je "nástrojem ruské politiky" a že jako instituce nesplňuje standardy pro objektivní vyhodnocení okolností smolenské katastrofy.   Polsko letos na podzim čekají parlamentní volby, v nichž má podle dosavadních průzkumů veřejného mínění Tuskova Občanská platforma velké šance na vítězství. Opozice bude proto v nejbližších měsících na vládu ostře útočit, výsledky ruského vyšetřování jí poslouží jako vhodná "munice".   Tusk měl už před několika týdny vážné výhrady k první verzi ruské zprávy o příčinách katastrofy. Označil ji za nepřijatelnou, protože Rusové opominuli roli dispečerů na věži na smolenském letišti.   Vlastní verzi zprávy o příčinách leteckého neštěstí připravuje také polské komise v čele s ministrem vnitra Millerem. Teprve po jejím zveřejnění chce Tusk rozhodnout o dalším osudu lidí, kteří mohou být odpovědní za některé okolnosti, jež vedly ke katastrofě.   jas hab msk šeb  