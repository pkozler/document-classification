 Otužilci dnes vítali rok 2011 plaváním ve Vltavě  --------------------    Ke zpravodajství: ilustrační FOTO ve Fotobance  ID foto: FO01197506, P201012260166201, P201012260164701   --------------------    Praha 1. ledna (ČTK) - Plaváním v ledově chladné Vltavě dnes přivítali příchod nového roku členové pražského Klubu ledních medvědů. Šestice odvážlivců, včetně jedné ženy, urazila podle svých sil trať dlouhou až jeden a půl kilometru. Otužilce neodradil ani vlezlý mráz a silný vítr, který dnes v pražském Braníku panoval.   "Akce není závodem v pravém slova smyslu. Neměříme časy a naši otužilci uplavou jen to, na co se sami cítí," řekl ČTK předseda a zakladatel klubu Richard Blatný. Nejzdatnější účastníci si troufli uplavat vzdálenost přes jeden kilometr, sám Blatný zdolal téměř dva kilometry. Z cíle zpět na místo startu pak účastníci akce běželi po břehu řeky.   Voda ve Vltavě měla 1,5 stupně a teplota vzduchu se pohybovala kolem tří stupňů pod bodem mrazu. V těchto podmínkách se nejotužilejší borci mohou ve vodě zdržet až 40 minut, podotknul Blatný. Netrénovaný člověk by přitom ve vodě o teplotě těsně nad nulou měl teoreticky umřít asi do 15 minut.   Po opuštění vody se plavci jen s problémy dokázali obléknout, protože zkřehlé prsty jim odmítaly poslušnost. "Zkusit si třeba zavázat tkaničky nebo zapnout knoflíky nepřipadá v úvahu," vysvětlil Blatný, mezi jehož největší sportovní úspěchy patří překonání kanálu La Manche.   "Bylo to úžasné, jen vítr byl velmi nepříjemný. Ve vodě ale nefouká, takže tam mi bylo parádně," řekl ČTK po zdolání více než kilometrového úseku otužilec a dálkový plavec Karel Paul. Spíše než samotné plavání byl pro otužilce větší zkouškou zdatnosti běh po břehu Vltavy zpátky do startu závodu. "Z vody jsem vylézal rozehřátý, ale kvůli větru mi na mokrém těle všechno začalo mrznout," uvedl čtyřiatřicetiletý Paul, jenž při letošním Memoriálu Alfreda Nikodéma na trati 750 metrů doplaval na 32. místě.   Šestačtyřicetiletý Blatný přeplaval kanál La Manche v roce 1998. V letech 2000 až 2005 absolvoval vltavské maratony, vždy se startem od Slapské přehrady na 40 až 92 kilometrů. Poslední, nejdelší, kdy doplaval až do Mělníku za soutok Vltavy s Labem, trval 29 hodin a tři minuty.   Otužilecké plavání má v Česku dlouhou tradici. Nejznámější je právě Memoriál Alfreda Nikodéma, který se plave o druhém svátku vánočním. Letos se konal již 64. ročník. Průkopník otužileckého plavání, pražský zlatník Nikodém poprvé o Vánocích plaval se skupinkou mužů ve Vltavě v roce 1923. V témže roce založil sekci Zimní záchrana tonoucích při pražském Amatérském plaveckém klubu.    Pavel Hortig kš  