 Letní práce na silnicích se zase budou točit okolo D8  Ústí nad Labem 22. května (ČTK) - I letos si užijí řidiči hodně starostí na objížďkách okolo nedostavěné dálnice D8. Během podzimu se sice předpokládá její prodloužení o asi 3,5 kilometru od Lovosic k obci Bílinka, jenže zároveň bude dopravu komplikovat obnova poničených objízdných tras i nejstaršího úseku dálnice, po němž se bude celé léto jezdit jen dvěma pruhy. Hotové ještě nejsou ani opravy po povodních v okolí Děčína, kde se i na hlavních tazích často jezdí kyvadlově. Vyplývá to z informací Ředitelství silnic a dálnic (ŘSD).   D8 má spojovat Prahu s podkrušnohorskou aglomerací a se severem Německa, ale u Lovosic se poněkud zadrhla. Úsek přes České středohoří bude hotový nejdřív v roce 2013, což vyvolává značnou nevoli obyvatel v okolí Teplic a Ústí, kde je kvůli tomu neúnosně hustá doprava. Na poničených objížďkách by se měly během léta opravovat alespoň nejhorší místa.   V médiích se už několikrát objevila poplašná zpráva, že se má stavba D8 zastavit nebo má být alespoň degradována na rychlostní silnici, což ministerstvo několikrát dementovalo. Část přes České středohoří se stále staví, byť jen tam, kde mají stavaři povolení. Celý úsek přes České středohoří má stát podle odhadů 12 až 15 miliard korun.   Krom toho se bude opravovat i nejstarší úsek dálnice u Řehlovic, který byl postaven už na konci 80. let. Doprava tam bude celé léto svedena jen do dvou pruhů. "Jedná se o pokračování oprav, které začaly už předloni a letos je dokončujeme. Tentokrát se bude jednat o souvislé odfrézování a opravu na samé podloží dálničního tělesa, aby byla zajištěna dlouhá životnost opravy," řekla ČTK mluvčí ŘSD Martina Vápeníková. Celá oprava všech jízdních pruhů stojí asi 483 milionů korun.   Pevné nervy si musí připravit i řidiči v okolí Děčína; na hlavních tazích jsou stále patrné následky loňských povodní. Kyvadlově a s občasnými kolonami se jezdí třeba přes Jílové nebo v údolí řeky Ploučnice mezi Benešovem a Českou Lípou.   jtb jpt  