 ČEZ začal nabízet elektřinu a plyn také pro slovenské domácnosti  --------------------    Ke zpravodajství: AUDIO   Upravili jsme a doplnili další podrobnosti ve 3. až 6. odstavci.   --------------------    Bratislava 20. ledna (ČTK) - Energetický koncern ČEZ začal tento týden nabízet dodávky elektřiny a plynu také pro slovenské domácnosti a malé podnikatele. Ve srovnání s konkurencí jim slibuje nejméně desetiprocentní úsporu nákladů. Novináře o tom dnes informovali zástupci společnosti. ČEZ bude prodávat současně elektřinu a plyn zatím jako jediná firma na Slovensku.   "Cílem ČEZ je atraktivní nabídkou rozhýbat rezidenční trh s energiemi na Slovensku. V prvním roce se budeme chtít v segmentu domácností a malých podnikatelů hlavně etablovat," řekl jednatel ČEZ Slovensko Igor Nagy. Podle šéfa divize obchodu skupiny ČEZ Alana Svobody se chce český koncern v budoucnu stát největším alternativním dodavatelem energií na Slovensku, zatím má necelých 320 klientů pro dodávky elektřiny a asi šest desítek zákazníků pro odběr plynu.   Společnost očekává, že na její novou nabídku během prvního týdne zareaguje asi tisíc klientů. Samotná změna dodavatele energií trvá dva až tři měsíce, první zákazníci proto mohou se začátkem dodávek počítat asi od poloviny tohoto roku. Po podpisu smlouvy s podnikem se však zavazují od něho odebírat energie další dva roky.   ČEZ se rozhodl oslovit slovenské domácnosti se svojí nabídkou elektřiny a plynu poté, co na tento trh vstoupil v Česku. Tam již delší dobu prodával elektřinu, plyn však začal dodávat až loni. "Navazujeme také na úspěšnou kampaň v České republice, kde jsme v červnu 2010 nabídli dodávku plynu domácnostem a atraktivní nabídkou jsme do konce roku získali více než 60.000 zákazníků," uvedla Zuzana Řezníčková se společnosti ČEZ Prodej, která má na starosti prodej elektřiny a plynu domácnostem a malým podnikatelům v Česku.   Největšími dodavateli elektřiny na Slovensku je trojice regionálních distribučních společností ZSE, SSE a VSE. Kromě nich má potřebnou licenci také dalších téměř 400 firem, služby ve skutečnosti však nabízí jen malá část z nich. Český koncern nejdřív vstoupil na tento trh, elektrickou energii začal nabízet pro velké slovenské průmyslové odběratele a následně ji rozšířil také pro menší firmy.   Na trhu s dodávkami plynu pro domácnosti mají téměř stoprocentní podíl plynárny SPP, ze širší nabídky dodavatelů si naopak mohou vybírat průmyslové podniky. Většina firem však má smlouvu uzavřenou se Slovenským plynárenským průmyslem (SPP). Plynárny, které odebírají plyn z Ruska, dlouhodobě tvrdí, že domácnostem prodávají komoditu se ztrátou. Český koncern plyn naopak kupuje na burze, kde ceny kvůli světové hospodářské krizi v posledních letech výrazně padly. "Situaci na spotovém trhu skupina ČEZ využila a výhodně nakoupila plyn. Proto nyní může nabídnout výhodnější cenu než SPP, které je vázáno dlouhodobými kontrakty," uvedla společnost.   ČEZ je největší energetickou společností ve střední Evropě. Na Slovensku plánovala skupina společně s maďarským koncernem MOL výstavbu paroplynové elektrárny, podílet se měla také na stavbě nové jaderné elektrárny v Jaslovských Bohunicích.   prl vju  