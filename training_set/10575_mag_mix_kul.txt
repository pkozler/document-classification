 Zemřel britský režisér Peter Yates, který natočil Bullitův případ  Londýn 10. ledna (ČTK) - Ve věku 81 let zemřel v neděli po dlouhé nemoci britský režisér Peter Yates, který se dostal do širšího povědomí jako autor filmů Bullitův případ, Garderobiér nebo Planeta Krull. Informovala o tom dnes Yatesova agentka Judy Daishová.   Yates, který byl čtyřikrát nominován na Oscara, stál například v roce 1968 s filmem Bullitův případ s hercem Stevem McQueenem v hlavní roli u zrodu akčních filmů s automobilovými honičkami.   Dokázal ale převést své umění i v sci-fi filmu Planeta Krull nebo v komorním Garderobiérovi, který byl postaven na vysoce oceňovaném dialogu dvou předních herců Toma Courtenaye a Alberta Finneyho.   rv jnd  