 Prostějovské volejbalistky čeká v play off Ligy mistryň Baku  Doplnili jsme poslední odstavec.   --------------------    Lucemburk 14. ledna (ČTK) - Volejbalistky Prostějova se v prvním kole play off Ligy mistryň utkají s Rabita Baku. Rozhodlo o tom dnešní losování v Lucemburku. Hanačky by měly začít 2. února doma, odveta v Ázerbájdžánu je na programu o týden později.   Baku mistr obhajuje loňskou účast ve Final Four, kde skončil třetí. V týmu je hned pět srbských reprezentantek, bývalá hráčka Prostějova Američanka Kim Glassová či nejlepší ázerbájdžánská volejbalistka Natalja Mammadovová, která byla třikrát nejlépe bodující hráčkou Ligy mistryň a nejlepší hráčkou Evropy za rok 2007.   Prostějov se do vyřazovací části dostal z třetího místa ve skupině D, dokázal však porazit první Villu Cortese i druhé Cannes. V play off Ligy mistryň hrály svěřenkyně trenéra Miroslava Čady i před rokem, tehdy vypadly po dvou prohrách s italským Pesarem.   Pokud by přes Baku postoupily, čeká je buď polská Muszyna, nebo dobře známý soupeř ze základní skupiny italská Villa Cortese.   V Lucembursku se rozhodlo také o tom, že závěrečný turnaj Final Four uspořádá Fenerbahce Istanbul, které tak má jistou účast v semifinále.    V mužské části soutěže uspořádá Final Four obhájce titulu italské Trentino, za které nastupuje český reprezentant Jan Štokr. Francouzské Tours s českými jmenovci Davidem Konečným a Petrem Konečným si zahraje proti Dynamu Moskva, na Jakuba Novotného a jeho spoluhráče z polského Belchatówa čeká souboj s belgickým Roeselare.   nkr svd ura   