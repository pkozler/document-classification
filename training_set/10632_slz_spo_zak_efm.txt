 Vítek přihlásil do řízení o insolvenci Sazky další pohledávku  --------------------    Ke zpravodajství: PROFIL   Doplnili jsme reakci Sazky ve 3. odstavci   --------------------    Praha 27. ledna (ČTK) - Kyperská společnost Sidereus podnikatele Radovana Vítka přihlásila do insolvenčního řízení se společností Sazka pohledávku 413 milionů Kč. Vyplývá to z informací zveřejněných dnes v insolvenčním rejstříku. Městský soud v Praze dostal od další Vítkovy firmy Moranda návrh na zahájení insolvenčního řízení se Sazkou 17. ledna.   Věřitelem Sazky je podle návrhu na zahájení insolvenčního řízení také právě společnost Sidereus Holdings Limited. Vítek tím chtěl zajistit, že Sazka má více než jednoho věřitele, což je podmínka pro vyhlášení úpadku. Pohledávku tvoří jistina 400 milionů Kč, kterou Vítek koupil od Raiffeisenbank, a 13 milionů jako úrok z úvěru a prodlení.   "K nárokům společností Moranda a Sidereus Holding Limited se Sazka již vyjádřila a na jejím stanovisku se nic nezměnilo. Vychází z toho, že nároky, které navrhovatelé uplatňují, neexistují, protože zanikly. Sazka jejich existenci odmítá a údajné věřitele na to písemně upozornila. Na obranu proti podanému šikanóznímu návrhu využije všech prostředků, které jí český právní řád poskytuje," reagoval mluvčí Sazky Zdeněk Zikmund.   Sazka musí do 20 dnů ode dne doručení usnesení o zahájení řízení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Předseda představenstva a šéf Sazky Aleš Hušák uvedl, že loterijní firma se bude návrhu bránit všemi právními prostředky.   Vítek však míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Firma vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd mha  