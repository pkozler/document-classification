 Poláci tvrdí, že i Rusové před smolenskou havárií chybovali  --------------------    Ke zpravodajství: AUDIO; FOTO/aktuality   Zprávu jsme rozšířili v posledních dvou odstavcích.   --------------------    Varšava/Moskva 18. ledna (zpravodajové ČTK) - Kontroloři na letišti v západoruském Smolensku, u kterého se loni v dubnu zřítilo letadlo s polským prezidentem Lechem Kaczyńským na palubě, udělali mnoho chyb a byli pod tlakem. Na dnešní tiskové konferenci to tvrdili zástupci polské komise, která vyšetřuje okolnosti havárie. Podle informací ruských vyšetřovatelů zveřejněných minulý týden přitom na chybu na ruské straně nic neukazuje.   "Kontroloři na věži, pracující pod velkým tlakem, se dopustili mnoha chyb," řekl na tiskové konferenci Miroslaw Grochowski, místopředseda polské komise pro vyšetřování leteckých neštěstí, kterou vede ministr vnitra Jerzy Miller. Kontroloři tak podle Grochowského nebyli dostatečnou podporou pro posádku polského letadla Tu-154m, která se snažila ve Smolensku přistát za mimořádně špatného počasí. Kontrolní věž kromě jiného posádku polského letadla před pokusem o přistání neinformovala o tom, že není na správném kurzu.   Moskva na polské výhrady zareagovala příslibem, že zveřejní veškeré rozhovory věže smolenského letiště. "S cílem objektivně informovat světovou veřejnost... bylo rozhodnuto úplně zveřejnit přepis záznamů všech jednání a rozhovorů zaznamenaných dispečerskými magnetofony," oznámil Alexej Morozov, šéf technické komise Mezistátního leteckého výboru (MAK), který vedl ruské vyšetřování příčin nehody. Kopie záznamů byly Polákům již dříve předány.   MAK minulou středu zveřejnil zprávu, z jejíchž závěrů vyplynulo, že za zřícení polského letounu mohou chyby pilotů, vystavených psychickému nátlaku nadřízených. Ruští vyšetřovatelé v ní také tvrdí, že kontroloři na smolenském letišti za neštěstí nejsou odpovědní. Závěry ruského vyšetřování vyvolaly v Polsku bouři. Podle premiéra Donalda Tuska není jejich zpráva kompletní, šéf opozice Jaroslaw Kaczyński, který je bratrem zemřelého prezidenta, ji označil za žertování na účet Polska.   "Nejde o odkrývání polské pravdy nebo ruské pravdy, ale o odkrývání pravdy o přistávání polského letadla na ruském letišti," řekl dnes ministr vnitra Miller. Polští vyšetřovatelé dnes zveřejnili pouze části záznamu rozhovoru polských pilotů s kontrolní věží na smolenském letišti. V záznamu tak nebyla slyšet slova dalších osob, které se nacházely v kokpitu. Až do posledního momentu v něm byl velitel polských vzdušných sil Andrzej Blasik. Jeho přítomnost a vědomí toho, že v letadle sedí prezident Kaczyński, přispělo podle ruských vyšetřovatelů k tomu, že posádka byla pod nátlakem.   Rusové rovněž tvrdí, že podle ruských předpisů dispečeři smolenského letiště nemohli vládnímu letounu zakázat přistát. Na nehodě se prý nepodepsaly ani vady donedávna vojenského letiště.   Polská delegace loni 10. dubna cestovala do Katyně nedaleko Smolenska, kde tajná sovětská policie NKVD před 70 lety zavraždila tisíce Poláků. Letecké neštěstí nikdo z 96 pasažérů nepřežil.   Polská komise vedená ministrem Millerem chce zprávu ze svého vyšetřování zveřejnit v únoru. Miller varuje, že její závěry mohou být pro Poláky ještě tvrdší než zpráva MAK.   Polsko letos na podzim čekají parlamentní volby. Okolnosti vyšetřování letecké katastrofy u Smolenska se staly nástrojem v politické válce zejména konzervativní části opozice s Jaroslawem Kaczyńským na čele proti Tuskově vládě pravého středu. Kaczyński už dříve prohlásil, že Tusk a někteří jeho spolupracovníci nesou morální odpovědnost za letecké neštěstí. Dnes dopoledne Kaczyński řekl, že přímou odpovědnost za katastrofu mají Rusové, Poláci nepřímou.   hab msk mik  