 Nástupce Dienstbiera v Senátu budou lidé volit 18. a 19. března  Praha 11. ledna (ČTK) - O tom, kdo obsadí uvolněné senátorské křeslo po Jiřím Dienstbierovi (ČSSD), se rozhodne 18. a 19. března. Doplňovací senátní volby na Kladensku dnes vyhlásil prezident Václav Klaus. ČTK o tom informoval mluvčí prezidenta Radim Ochvat.   První polistopadový ministr zahraničí Dienstbier po delší nemoci v sobotu zemřel. Poslední rozloučení s touto významnou postavou sametové revoluce pořádá Senát tento pátek.   Nestraník Dienstbier byl do horní komory zvolen za ČSSD. Jeho úmrtím sociální demokraté v Senátu ztratili absolutní většinu 41 hlasů. ČSSD má nyní přesně polovinu z nynějšího celkového počtu 80 senátorů. Senátoři jsou na rozdíl od poslanců voleni podle většinového systému, nemají proto náhradníky. Doplňovací volby se musejí konat nejpozději 90 dnů poté, kdy zanikl mandát senátora.   Kandidáti na uvolněné senátorské místo se musí přihlásit nejpozději do konce ledna. Strany v Kladně už vybírají koho do voleb vyšlou. O hlasy voličů by se mohl znovu ucházet kladenský primátor a Dienstbierův někdejší neúspěšný protikandidát z roku 2008 Dan Jiránek (ODS). Postaví se mu možná jeho náměstek na radnici a lídr kladenské ČSSD Zdeněk Syblík. Kladenská TOP 09 chce mít ve volbách také svého zástupce, o jménu ale teprve rozhodne. O tom, že se bude o Dienstbierovo místo ucházet, uvažuje také někdejší kandidát na tento post z roku 2008 Zdeněk Levý (KSČM).   ner mal  