 Tádžické jednotky obnovily boj proti povstalcům v horách  Dušanbe 4. ledna (ČTK) - Jednotky tádžického ministerstva vnitra po dvou měsících obnovily boj proti skupinám protivládních povstalců operujícím v horách na východě země. Podle zprávy tádžické agentury Asia Plus dnes dopadly a zastřelily Alovuddína Davlatova, jednoho ze dvou hlavních vůdců ozbrojené islámské opozice.   Tádžická opozice, která se po krvavé občanské válce v roce 1997 dohodla s režimem prezidenta Imomali Rachmona na klidu zbraní, loni v létě obnovila bojovou činnost. Velitelé povstalců se k ozbrojeným akcím uchýlili poté, co vláda podle nich porušila dohodu a vytlačila opoziční politiky z klíčových postů na tádžických ministerstvech. Jednotky armády a policie během podzimu provedly v horách několik "protiteroristických" razií a v listopadu ohlásily konečnou likvidaci povstaleckého odporu.   Smrt Davlatova, který spolu s dalším polním velitelem Abdullou Rachimovem řídil boj povstaleckých skupin, označují tádžická média ze významný úspěch režimu. Davlatov byl údajně úzce napojen na afghánské štáby teroristické sítě Al-Káida a zprostředkoval kontakty tádžických povstalců s afghánským teroristickým podzemím. Spolu s Davlatovem, který užíval bojové jméno Alí Bedakí, zahynulo při dnešní operaci dalších osm povstalců.   Podle oficiální zprávy operace tádžických jednotek v horském masivu Pamiru skončila. Tádžická média ale popisují kolony vojenských vozidel, které dál směřují do horských oblastí ovládaných zbytky ozbrojené opozice.   jas hej  