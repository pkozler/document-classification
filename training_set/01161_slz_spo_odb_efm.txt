 Týden: Vedení Sazky si i za loňský rok vyplatilo milionové odměny  Praha 28. ledna (ČTK) - Loterijní společnost Sazka podle serveru Týden.cz vyplatila členům svého vedení odměny za loňský rok v celkové výši zhruba osm milionů korun. Podle serveru odměny schválila valná hromada Sazky loni v květnu. Sazka nyní čelí problémům kvůli vysokým splátkám za výstavbu pražské O2 areny držitelům dluhopisů.   "Odměny se rozdělují mezi 16 členů statutárních orgánů, z nichž sedm je členy představenstva a devět členy dozorčí rady. V představenstvu jsou odměny o něco vyšší," řekl serveru mluvčí Sazky Zdeněk Zikmund.   Výši měsíčních odměn za rok 2010 uvádí zápis z valné hromady podle serveru takto: předseda představenstva dostává 55.000 korun, členové představenstva 48.200 Kč, šéf dozorčí rady 48.200 Kč a členové dozorčí rady 40.200 korun.   V roce 2009 vedení Sazky dostalo na odměnách deset milionů korun. "Vzhledem k tom, že jde o minulá období, částky byly vyplaceny," uvedl Zikmund na dotaz Týdne, zda i osm milionů za loňský rok už bylo vyplaceno.   Podle informací serveru iDnes.cz si členové představenstva Sazky na čtvrtečním jednání navrhli snížení svých letošních odměn o pětinu. "Představenstvo si snížilo o dvacet procent své odměny a stejně tak je snížilo předsedovi představenstva a generálnímu řediteli Aleši Hušákovi," řekl iDnes.cz Roman Ječmínek, člen představenstva a šéf Autoklubu ČR, který je podle internetových stránek Sazky jejím čtyřprocentním akcionářem.   Návrh na snížení odměn ještě musí schválit valná hromada společnosti. Ta se má sejít v nejbližších týdnech kvůli řešení insolvenčního řízení. "Že to valná hromada přijme, je nabíledni," citoval iDnes.cz Ječmínka. Návrh na snížení potvrdil pro iDnes.cz. také Zikmund.   Snížení letošních odměn je podle mluvčího Zikmunda součástí úsporných opatření, která společnost podstupuje a v jejichž rámci například byly o 15 procent sníženy platy managementu.   Sazka nyní čelí návrhu na insolvenční řízení, který na ni počátkem minulého týdne podal podnikatel Radovan Vítek. V návrhu tvrdí, že společnost je předlužená a navíc v platební neschopnosti. Uvedl také, že kontroluje čtvrtinu dluhopisů sázkové společnosti. Sazka ale pohledávky Vítka neuznává a tvrdí, že v insolvenční situaci není.   Sazka vznikla v roce 1956, akciovou společností je od roku 1993. Akcionáři jsou občanská sdružení působící v tělovýchově a sportu.   vrk dvd  