 Film The King's Speech dobývá Británii  --------------------    Ke zpravodajství: FOTO ve Fotobance  ID foto: F201012090480101, F201012090461901   --------------------    Londýn 12. ledna (zpravodaj ČTK) - Snímek o britském králi Jiřím VI., který se snaží překonat své koktání, The King's Speech (Králova řeč) dobývá Británii. Kromě skvělých kritik, série cen a nominací přitahuje i diváky a stal se o víkendu nejnavštěvovanějším snímkem.   O víkendu utržil 3,53 milionu liber (104 milionů korun). Překonal tak jiný velký hit britského filmu, Milionáře z chatrče režiséra Dannyho Boylea, za který Britové o premiérovém víkendu zaplatili na vstupném před dvěma lety 1,8 milionu liber. Danny Boyle se nyní dostal na druhé místo žebříčku návštěvnosti se svým novým snímkem 127 hodin s 2,16 milionu liber.   The King's Speech se v Británii stala do značné míry fenoménem. Sbírá ceny doma i za oceánem a o filmu se mluví jako o horkém kandidátovi na Oscara, přinejmenším pro Colina Firtha v úloze Jiřího VI., otce nynější královny Alžběty II.   Právě téma dobového snímku v Británii mimořádně rezonuje. Hrdina filmu se ještě jako vévoda z Yorku potýká s koktáním. Jeho potíže ještě násobí příchod rozhlasu, který jeho vadu přenáší do celého světa. Jeho manželka (Helena Bonhamová Carterová) mu najde netradičního australského logopeda Lionela Loguea (Geoffrey Rush).   King's Speech se odehrává na pozadí krize, kdy jeho bratr, král Edward VIII. (Guy Pearce), v roce 1936 abdikoval, aby si mohl vzít rozvedenou Američanku Wallis Simpsonovou. Vévoda z Yorku se pak stal králem Jiřím VI. v době, kdy země potřebovala v době hrozící války sjednocující hlas. Film vrcholí klíčovým rozhlasovým projevem k národu, když Británie vstoupila do války.   Snímek si vysloužil v Británii takřka bez výjimky výborné kritiky, které se shodují na tom, že je vtipný, přístupný a elegantně natočený. Není tedy ani divu, že se objevily i mírně nesouhlasící hlasy, které sice kvality filmu nezpochybňují, ale tvrdí, že se tvůrci dívali na historii selektivně.   "Film dělá vše pro to, aby se vyhnul královské podpoře politiky appeasementu," napsal list The Guardian. "V roce 1938 se král s královnou objevili na balkóně Buckinghamského paláce s Nevillem Chamberlainem po jeho návratu z Mnichova, kde prodal Čechy. Možná to by byl - a ne vada řeči - námět na film?" zeptal se komentátor listu v narážce na britského premiéra, který v Mnichově podepsal smlouvu umožňující Hitlerovi rozbít tehdejší Československo.   ml dr  