 Správci pozůstalosti Jacksona žalují internetového prodejce  --------------------    Ke zpravodajství: FOTO ve Fotobance  ID foto: F201005050077401, P200901280867001, P200907070501201   --------------------    Los Angeles 21. ledna (ČTK) - Správci pozůstalosti Michaela Jacksona ve čtvrtek podali žalobu na obchodníka, který se spojil s matkou zesnulého zpěváka a na internetové stránce  jacksonsecretvault.com  prodává upomínkové předměty na "krále popu". Napsala to agentura Reuters.   Podle žaloby stránka "dělá úplně vše, co je v jejích silách, aby u návštěvníků vyvolala dojem, že je středobodem všeho, co se týká Michaela Jacksona, a že je schvalována a podporována správci pozůstalosti, přestože ve skutečnosti není ani jedním".   Návštěvníci stránky si za 39,99 dolaru (asi 720 korun) mohou koupit "oficiální" knihu se stovkami fotek z rodinného archivu Jacksonových, jejichž použití podle všeho schválila zpěvákova matka Katherine Jacksonová, kterou ale žaloba přímo nejmenuje.   Zaměřuje se proti Howardu Mannovi a jeho společníkům, kteří se prý dopustili zejména porušení autorských práv, a dožaduje se finanční náhrady. Správci zpěvákovy pozůstalosti jsou přesvědčeni o tom, že se Mann snaží "ve svůj prospěch zneužít pověsti jednoho ze světově nejznámějších umělců".   Mann se k obvinění zatím nevyjádřil, ale v listopadu se nechal slyšet, že z případného postupu správců pozůstalosti nemá strach. Snaží se prý jen Katherine Jacksonové pomoci vydělat peníze.   mtw kš  