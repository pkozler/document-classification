 Extrémní závod psích spřežení na 222 km vítěz zvládl za 17 hodin  --------------------    Ke zpravodajství: FOTO ve Fotobance; FOTO/aktuality  ID foto: P201101260889101, P201101260913801, P201101260887401   --------------------    Deštné v Orlických horách (Rychnovsko) 29. ledna (ČTK) - Nejrychlejším musherem 15. ročníku extrémního závodu psích spřežení Šediváčkův long v Deštném v Orlických horách se stal Michal Merhaut z Křivice u Týniště nad Orlicí. Trať dlouhou 222 kilometrů se svými osmi psy během čtyř dní zvládl za 17 hodin a tři minuty. ČTK to řekl ředitel závodu Pavel Kučera.   Z 83 posádek do cíle nakonec dorazilo 54, tedy asi dvě třetiny. Kdo ze závodníků vzdal jízdu na nejdelší trati, mohl v klání pokračovat mimo soutěžní klasifikaci. V minulých ročnících přitom celou trať dokončovala jen asi polovina startujících. "Letos přijela špička. Závodníci měli dobře natrénováno," řekl k úspěšnosti musherů Kučera.   Závodům také letos přálo počasí. "Napadl čerstvý sníh, vše pak zmrzlo. Podmínky byly ideální," řekl Kučera. Na rozdíl od minulých ročníků pořadatelé nemuseli trať kvůli počasí krátit či měnit. Posádky netrápil ani krutý mráz. Při nočním bivaku v Orlickém Záhoří, který je součástí jedné ze čtyř etap, bylo přijatelných minus 13 stupňů Celsia. Loni se závodníci museli vypořádat s mrazy až minus 27 stupňů Celsia.   Šediváčkův long je nejdelším závodem psích spřežení v Česku a jedním z nejtěžších závodů v Evropě. Psi například musejí překonat celkové převýšení asi 7000 metrů, součástí závodu je noční etapa. Většinu účastníků klání tvoří zahraniční musheři. "Letos bylo z ciziny 52 posádek, a to z Francie, Švýcarska, Německa, Rakouska, USA a Nizozemska," řekl Kučera.   Z ciziny také byla nejrychlejší žena závodů. Švýcarka Janine Eichmannová celou trať se svými šesti sibiřskými husky zvládla za 18 hodin a 12 minut.   Celkem se po Orlických horách od středy prohánělo kolem 530 psů. Nejvíce byla tradičně obsazena kategorie pěti až osmi psů ve spřežení. Letos se do ní zapsalo kolem 25 posádek. Šediváčkův long původně nabízel také trať dlouhou 333 kilometrů, ale na ni se přihlásili pouze dva závodníci, a organizátoři proto nejdelší trať zrušili.   Šediváčkův long je pojmenovaný po severském psu, kterého zastřelil myslivec před startem prvního ročníku závodu. V posledních letech je soutěž zařazena do série čtveřice extrémních závodů psích spřežení o titul Iron Sled Dog Man, které se vedle Deštného jedou v rakouských a švýcarských Alpách.   Zdeněk Rychtera jup    