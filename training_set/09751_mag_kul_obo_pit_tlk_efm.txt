 Nový marketingový projekt podpoří Sunshine a Vypsanou fixu  --------------------    Ke zpravodajství: FOTO ve Fotobance  ID foto:  P200907060600701 ,  P201008130937501 ,  P200907050448701    --------------------    Praha 3. května (ČTK) - Skupiny Sunshine a Vypsaná fixa jsou prvními rockovými kapelami, které při vydání jejich nových alb podpoří právě vzniklý marketingový projekt nazvaný t-music Fond. Posluchači si budou moci jejich novinky stáhnout za částku, kterou si sami určí. Všechny peníze, které zaplatí, dostane přímo kapela; stejnou částku jí navíc přispějí správci fondu. Novinářům to dnes v Praze řekl Jiří Hašek z T-Mobile, který projekt na podporu českých rockových kapel vytvořil.   O zapojení do projektu mohou prostřednictvím  internetových stránek  zakladatelů žádat i další kapely. Marketingové kampaně obou již zařazených kapel projekt navíc podpoří částkami 1,5 milionu korun; další milion korun letos navíc rozdělí mezi obě skupiny a případné další účastníky projektu. Kolik peněz která kapela přímo dostane, Hašek neuvedl. Nová deska Sunshine nazvaná Karmageddon vychází právě dnes, Vypsaná fixa svou novinku posluchačům představí na podzim.   "Chceme zase vrátit do hry platícího posluchače, protože bez toho ten systém nemůže fungovat," prohlásil Hašek. Posluchači podle něj nyní opět nemají možnost stahovat si hudbu z internetu legálně.   Hudební vydavatelství tuto možnost nenabízejí. Chtějí sice spustit nový projekt MusicJet, jehož prostřednictvím by se mělo dát stáhnout několik set tisíc alb českých interpretů, ale termín, kdy tak učiní,  zatím nezveřejnila.   V konkurzu kvůli dluhům 19 milionů korun je nyní společnost DVC International, která před pěti lety začala provozovat první server zaměřený na prodej digitální hudby I-legálně.cz. Portál, který měl 140.000 zákaznických účtů, ukončil provoz před čtvrt rokem.   Podle Haška mají největší šanci na zapojení do projektu kapely, které obvykle poslouchají lidé ve věku od 18 do 35 let a jež mají stabilní základnu fanoušků. Budoucnost projektu závisí na zájmu posluchačů. Pokud jeho prostřednictvím budou za hudbu platit, může pokračovat i v příštím roce.   Částka, kterou posluchači zaplatili, by se měla zobrazit na internetových stránkách, stejně jako informace o tom, kolik peněz kapely dostanou z fondu. "Bude to krystalicky čisté pro kapely i jejich fanoušky," prohlásil tvůrce projektu Martin Brykner.   Mobilní operátor T-Mobile má s prodejem populární hudby několikaleté zkušenosti. Již dříve si jeho prostřednictvím lidé mohli stáhnout desky Vypsané fixy i dalších kapel. Největší úspěch firma zaznamenala se stahováním písní skupiny Wohnout; posluchači za ně zaplatili 250.000 korun. Stahovaly se i desky kapel Horkýže slíže, Chinaski a Kryštof. "Pro nás to bylo hledání konceptu. Zjistili jsme, že jakákoli z těch izolovaných akcí dávala jen izolovaný význam," prohlásil Hašek.   Za skladby Vypsané fixy stažené prostřednictvím T-Mobile posluchači zaplatili asi 230.000 korun; část peněz se však ke kapele nedostala, nechali si je mobilní operátoři a další prostředníci. Nyní by muzikanti a jejich management měli dostat prakticky všechny získané peníze. "Myslím si, že v současné době je to pro nás ta nejlepší varianta," prohlásil frontman kapely Márdi.   Na vydávání alb prostřednictvím velkých labelů již kapela kvůli nevýhodnosti spolupráce rezignovala. Už minulou desku si proto vydala sama a nechala na fanoušcích, aby jim zaplatili podle svého uvážení. "Lidi, co chtějí platit, za stahování zaplatili obvykle tak 50 korun. Ale kdo nechce, tak prostě nezaplatí, ani pět stovek ani dvě koruny a prostě si to stáhne. Tak to je," dodal pro ČTK Márdi.   Celkový prodej hudby v ČR loni klesl o 27 procent na 357 milionů korun z 491 milionů korun v roce 2009. Tržby z prodeje hudebních nosičů se snížily o 29 procent. Příjmy z digitálního prodeje hudby sice vzrostly o 18 procent, přesto výpadek prodeje hudebních nosičů nedokázaly pokrýt.   Jiří Janda dr  