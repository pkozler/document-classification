 Senát novou strukturu úřadů práce odmítne, nebo ji změní  Praha 25. ledna (ČTK) - Návrh změn v uspořádání úřadů práce bude zřejmě nejdiskutovanější úpravou na schůzi Senátu, která začne ve středu. Očekává se, že horní komora hlasy opozice buď normu zamítne, nebo razantně obmění. ČSSD navrhuje, aby krajské úřady práce byly také odvolacím místem, nikoli pouze pobočkami chystaného centrálního pracovního úřadu.   Navrhovaná změna struktury úřadů práce počítá s tím, že by je tvořily zhruba dvě stovky pracovišť s komplexními službami v pověřených obcích. Nová síť by nahradila 77 samostatných úřadů práce v bývalých okresních městech, které mají asi 250 pracovišť zaměřených na zaměstnanost a zhruba 400 poboček státní sociální podpory. Cílem je sjednocení agend a úspory provozních nákladů ve výši 175 milionů korun ročně. Podle kritiků ale změny přinutí část lidí bez práce k dojíždění za úřady.   Naopak k hladkému schválení zatím míří novela, která má přísnějším dohledem pomoci vymýtit prodej hraček z nebezpečných materiálů. Další novela má posílit práva zákazníků při dočasném pronájmu rekreačního zařízení včetně karavanů a lodí.   Senátoři by podle doporučení výborů měli podpořit novelu o dani z přidané hodnoty, která mimo jiné umožní vracet daň u obtížně vymahatelných pohledávek a zavádí ručení za nezaplacenou daň. Další novela má umožnit spořitelním a úvěrním družstvům požádat o bankovní licenci, a podnikat tak jako ostatní banky. Schválení čeká také novelu plemenářského zákona, která kromě jiného umožní zachovat plemeno starokladrubského koně v Kladrubech nad Labem i po přeměně tamního hřebčína na státní příspěvkovou organizaci.   Horní komora se bude zabývat rozpočtovými pravidly EU a návrhy opatření proti opakování doznívající finanční a hospodářské krize. Většinu programu lednové schůze Senátu tvoří schvalování mezinárodních smluv, včetně dohody o přeshraničním převozu těl zemřelých.   mhm pba  