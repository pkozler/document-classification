 Registr povolenek kvůli hackerům uzavřen na dobu neurčitou  Praha 20. ledna (ČTK) - Český registr obchodování s emisními povolenkami je uzavřen na dobu neurčitou v důsledku neoprávněných manipulací s účty některých obchodníků. Informovala o tom dnes agentura Reuters. Manipulace s účty mají patrně na svědomí počítačoví hackeři, kvůli kterým uzavřely své registry také další evropské země.   "V tuto chvíli nevidíme možnost znovuotevření registru, neboť útok by byl velmi vážný a situace je nyní poměrně komplikovaná," uvedl Miroslav Řehoř, jenž je zodpovědný za správu registru. "Někdo určitě manipuloval s daty několika držitelů účtů v registru. Byl to pravděpodobně hacker," dodal. Správce registru se nyní snaží systém odpovídajícím způsobem zabezpečit.   Ve středu zjistil registr zmizení 470.000 emisních povolenek z účtu českého obchodníka Blackstone Global Venture. Hodnota ukradených povolenek činila téměř sedm milionů eur (170 milionů Kč). Podle Řehoře byli postiženi také jiní obchodníci.   Uzavření dalších národních registrů pak prakticky zastavilo obchodování na celém evropském trhu emisí. Evropská komise po zprávách z Česka ve středu pozastavila nejméně na týden většinu transakcí v Systému obchodování s emisemi (ETS) a stejný krok učinil i francouzský trh BlueNext. Po zprávě o incidentu v Česku své národní registry uzavřelo Řecko, Estonsko a Polsko a o den dříve už byl kvůli útoků hackerů uzavřen rakouský registr.   lko vju  