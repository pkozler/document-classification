 Tunisko se otevřelo cizím knihám, filmům i novinám  Tunis 22. ledna (ČTK) - Tuniští občané začali po pádu režimu prezidenta Zína Abidína bin Alího pociťovat další závany svobody slova. Do země mohou volně dovážet knihy, časopisy nebo filmy a hudbu na cd-nosičích. V kioscích měst se po dlouhých 23 letech už zhusta objevily zahraniční noviny v čele s těmi francouzskými, protože francouzština je v zemi druhým nejrozšířenějším jazykem.   Podle agentury AFP oznámila dnes tuniská ústřední celní správa, že Tunisané již nemusejí pro dovoz cizích tiskovin a elektronických nosičů žádat jako doposud o předběžné povolení. To vydával zvláštní cenzorský úřad při ministerstvu vnitra.   Nově se tvořící vláda národní jednoty již v pondělí slíbila svým občanům "absolutní svobodu". Na důkaz toho bylo zrušeno ministerstvo informací, které mělo za předchozího režimu pod kontrolou vládní propagandu a cenzuru.   rv  