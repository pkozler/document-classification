 Výrobce zavazadel Samsonite míří na burzu v Hongkongu  Hongkong 13. května (ČTK) - Výrobce zavazadel Samsonite získal povolení pro primární nabídku akcií v Hongkongu. Informovala o tom dnes agentura Reuters s odvoláním na dobře informovaný zdroj. Samsonite vlastní soukromá investiční společnost CVC Capital Partners a Royal Bank of Scotland.   Podle některých odhadů by primární nabídka akcií Samsonitu mohla vynést až 1,5 miliardy USD (25,9 miliardy Kč). Samsonite by podle dřívějších zpráv chtěl uskutečnit nabídku ještě do konce května.   Samsonite se tak připojí k dalším zahraničním společnostem, které se rozhodly při primární nabídce vsadit na hongkongský trh a asijské investory. Patří mezi ně výrobce luxusního zboží Prada či obchodník s komoditami Glencore. Hongkongský trh se díky tomu již dva roky po sobě stal světovou jedničkou v primárních nabídkách akcií.   Samsonite patří mezi největší světové prodejce zavazadel. Vyrábí zavazadla a cestovní potřeby stejného jména, ale také pod značkami American Tourister, Lacoste a Timberland. V Evropě má společnost výrobní závody v Belgii, Itálii a Maďarsku. CVC koupila Samsonite v červenci 2007 za 1,7 miliardy USD.   irl mha  