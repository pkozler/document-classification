 Renault podá ve čtvrtek žalobu kvůli podezření ze špionáže  Paříž 12. ledna (ČTK) - Francouzská automobilka Renault podá ve čtvrtek u státního zastupitelství v Paříži oficiální žalobu kvůli podezření z průmyslové špionáže. Uvedla to dnes mluvčí automobilky.   "Žaloba je dokončena, ale z časových důvodů bude předložena zítra během dne," uvedla mluvčí. Žádné další podrobnosti však neuvedla, ani to, zda bude automobilka žalovat firmu nebo určitou osobu.   Renault se v úterý sešel se třemi zaměstnanci podezřelými z úniku informací o programu elektrického automobilu. Původně automobilka uvedla, že žalobu podá již dnes, napsala agentura Reuters.   V médiích se minulý týden objevily zprávy, že Renault podezřívá ze špionáže čínskou konkurenci a že francouzská tajná služba tuto možnost prošetřuje. Čína však toto podezření odmítá.   Automobilka o víkendu uvedla, že údaje o programu elektromobilu zřejmě získala organizovaná mezinárodní síť. Podle provozního ředitele Patricka Pelaty unikla data týkající se nákladů a ekonomického modelu programu elektromobilu. Hlavní prvky technologie, která zahrnuje kolem 200 patentů, ale zůstaly utajeny. Program elektrovozu je klíčovým prvkem strategie, do níž Renault investuje spolu s japonskou partnerskou skupinou Nissan miliardy eur.   irl jw  