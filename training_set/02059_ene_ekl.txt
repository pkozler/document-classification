 Obavy z jaderné energie mají kvůli Fukušimě tři čtvrtiny Čechů  Praha 24. května (ČTK) - V souvislosti s havárií japonské jaderné elektrárny Fukušima mají tři čtvrtiny obyvatel České republiky obavy z používání jaderné energie v Česku. Vyplývá to z dubnového průzkumu Centra pro výzkum veřejného mínění (CVVM). Většina obyvatel nicméně důvěřuje české vládě při rozhodování o jaderné energetice.   Z dotazovaných 42 procent lidí vyjádřilo malé obavy z jaderné energie, 28 procent uvedlo, že má střední obavy, a šest procent Čechů má z jádra kvůli Fukušimě velké obavy.   Strach lidí z jaderné energie je však podle studie nižší než během průzkumů v osmdesátých a devadesátých letech minulého století, které zjišťovaly mínění po havárii jaderné elektrárny v ukrajinském Černobylu v roce 1986. Větší strach z jádra vyjadřují ženy.   Při rozhodování o jaderné energetice důvěřuje české vládě 61 procent dotázaných. Naopak s nedůvěrou hledí k vládním rozhodnutím o jádru necelých 30 procent lidí. Vláda po havárii Fukušimy uvedla, že nehodlá nic měnit na svém přístupu k jaderné energetice a počítá nadále s dostavbou Jaderné elektrárny Temelín.   Průzkum se také zabýval otázkou, zda by lidé byli ochotni bydlet v okruhu 20 až 30 kilometrů od jaderné elektrárny. Kladně se vyjádřilo 67 procent lidí. Určitě by se odstěhovalo 11 procent Čechů, 22 procent uvedlo, že by se asi odstěhovali.   Z průzkumu rovněž vyplynulo, že polovina lidí měla po havárii Fukušimy trochu obavy o zdraví své nebo svých blízkých. Na deset procent lidí uvedlo, že měli velké obavy. Zhruba pět procent lidí přijalo kvůli Fukušimě opatření na ochranu svého zdraví. V roce 1986 po havárii Černobylu se k tomu přiznala téměř polovina lidí v tehdejším Československu.   Výsledky průzkumů po Fukušimě a Černobylu byly docela podobné. "Ovšem výsledky výzkumu z roku 1986 je třeba hodnotit nikoli s ohledem na reálné ohrožení České republiky, nýbrž s ohledem na informovanost veřejnosti. Je nepochybné, že její míra, jakožto i povaha informací, které byly o událostech v Černobylu a jejich dopadu veřejnosti přístupné, byly v roce 1986 zásadně jiné, než je tomu v případě současných událostí v Japonsku," uvedlo CVVM.   Průzkum se uskutečnil prostřednictvím osobních rozhovorů během jednoho týdne na začátku dubna. Účastnilo se ho 979 dotazovaných.   lko dvd  