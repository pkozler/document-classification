 Na Heathrow loni klesl počet cestujících o 0,2 pct na 65,7 mil.  Londýn 12. ledna (ČTK) - Prosincové vánice snížily počet cestujících na londýnském Heathrow téměř o deset procent. Za celý rok, který provázely další nákladné výpadky provozu, odbavilo nejrušnější evropské letiště 65,7 milionu cestujících. Proti předchozímu roku to představuje pokles o 0,2 procenta, uvedl majitel letiště, společnost BAA.   Provoz letiště během uplynulého roku provázely stávky a komplikace, které vyvolala oblaka prachu z islandské sopky. BAA odhaduje, že bez těchto výpadků by se osobní přeprava na Heathrow loni zvýšila o 3,4 procenta.   Sněhové vánice, které ochromily dopravu na letišti koncem prosince, snížily zisk Heathrow o 19 milionů liber (557 milionů korun). Kvůli sněhu byla na letišti druhá ranvej mimo provoz tři dny a stovky letů se musely zrušit.   Generální ředitel BAA Collin Matthews proto uvádí, že BAA bude nadále usilovat o kontinuitu provozu letiště. Matthews dodal, že kvůli loňským problémům Heathrow nepřijme za minulý rok manažerský bonus a k prosincovým potížím nařídil nezávislé vyšetřování. Virgin Atlantic Airways tento týden oznámily, že nebudou Heathrow platit letištní poplatky, dokud nebude zpráva hotova.   Na jaře omezil provoz letiště popel z islandské sopky Eyjafjallajökull. Londýnské terminály Heathrow a Stansted kvůli tomu byly od 15. do 20. dubna mimo provoz. Celkem se kvůli sopce muselo ve světě zrušit kolem 100.000 letů. V Británii se pak lety rušily ještě kvůli dvěma stávkám palubního personálu British Airways.   BAA patří konsorciu, které řídí španělská Grupo Ferrovial. Kromě Heathrow a Stanstedu má ještě letiště v anglickém Southamptonu, ve skotských městech Glasgow, Aberdeen a Edinburgh a v italské Neapoli.   Na všech britských letištích se osobní přeprava snížila. Stansted vykázal pokles o 11 procent za prosinec a o sedm procent za minulý rok. Skotským letištím ubylo v prosinci 15,5 procenta cestujících a loni sedm procent. Neapol proti tomu vykázala za celý rok nárůst o pět procent, napsala agentura AP.   pok vju  