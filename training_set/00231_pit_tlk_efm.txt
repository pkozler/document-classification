 WSJ: MIcrosoft koupí firmu Skype za sedm miliard dolarů  New York 10. května (ČTK) - Americký softwarový gigant Microsoft je na prahu dohody o koupi provozovatele bezplatného internetového telefonování Skype za více než sedm miliard dolarů (119 miliard Kč). Uvedl to dnes s odkazem na informované zdroje list The Wall Street Journal. Pro Microsof by to byla jedna z největších akvizic v jeho šestatřicetileté historii.   Obě firmy zprávu odmítly komentovat. Podle zdrojů by mohly dohodu oznámit již dnes.   Spolupráci se Skypem nebo jeho převzetí zvažovali v poslední době podle médií také internetoví giganti Facebook a Google. Skype plánoval na letošní rok primární nabídku akcií, s jejíž pomocí by získal kolem miliardy dolarů.   Skype vznikl v roce 2003 a o dva roky později jej koupil provozovatel internetové aukční síně eBay za 3,1 miliardy dolarů. Ten v roce 2009 prodal většinový podíl ve firmě skupině finančních investorů za zhruba dvě miliardy dolarů a sám si nechal třetinu akcií.   hp mha  