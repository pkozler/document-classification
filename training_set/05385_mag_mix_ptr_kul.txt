 Lloyd Webber prodal v aukci v Hongkongu vína za 100 milionů Kč  --------------------    Ke zpravodajství: FOTO ve Fotobance; ilustrační FOTO ve Fotobance  ID foto: F200910080072001, P200811120461701, F201012070418001   --------------------    Hongkong 22. ledna (ČTK) - Zhruba za 5,6 milionu dolarů (100 milionů korun) se dnes v Hongkongu vydražilo archivní víno ze sklepů britského skladatele Andrewa Lloyda Webbera. Podle hongkongské pobočky aukčního domu Sotheby's byl zájem kupujících, vesměs čínských a dalších asijských zákazníků, obrovský. Zakoupili všechna skladatelova vína, která aukce nabízela.   Dražilo se 746krát, přičemž celková cena vín, nabízených jednotlivě či po bednách většinou o šesti až dvanácti kusech, se odhadovala na 4,1 milionu dolarů. Například bednu 12 vín Chateau Petrus z roku 1982 koupil asijský kupec za 77.564 dolarů, zatímco tucet vín Chateau Lafite stejného ročníku bylo vydraženo za celkovou cenu 58.949 dolarů. Třiapadesát procent vín vydražili zájemci prostřednictvím internetu.   Skladatel, který je znám úspěšnými muzikály jako Jesus Christ Superstar, Evita, Fantom opery nebo Cats (Kočky), vyjádřil po aukci, kterou doprovázel raut s ochutnáváním dobrých vín, naději, že noví majitelé budou z nabytých vín mít stejné potěšení, jako měl doposud on.   Nositel mnoha cen, včetně Oscara za píseň You Must Love Me z filmové verze muzikálu Evita, uspořádal podobnou aukci vín již jednou v roce 1997 s podobným úspěchem.   Podle agentury Reuters svědčí o tom, že se Hongkong stal významným místem pro aukce vín, i podobná dvoudenní dražba amerického prodejce vín Acker Merrall &amp; Condit, který představil 1200 nabídek. Aukce vynesla 10,8 milionu dolarů.   rv dr  