 USA by měly podle MMF brzy začít snižovat rozpočtový deficit  Denver 9. ledna (ČTK) - Spojené státy musí nastoupit cestu snižování rozpočtového deficitu relativně brzy, jinak jim hrozí kvůli úrokovým sazbám drtivé náklady na obsluhu dluhu. V sobotu tak americkou vládu varoval John Lipsky, první tajemník generálního ředitele Mezinárodního měnového fondu.   "Čas je zhoubný," řekl Lipsky na výroční konferenci organizace American Economics Association. "Je nezbytné položit základy pro spolehlivá, střednědobá fiskální opatření," dodal.   Lipsky ale také chválil nedávné kroky americké centrální banky a politiků, posilující slabé oživování ekonomiky USA expanzivní měnovou a fiskální politikou. Zároveň ale podotkl, že tyto kroky snižují pravděpodobnost, že se Spojeným státům podaří splnit cíl polovičního deficitu do roku 2013.   Měnové i fiskální kroky přesto byly sporné. Centrální banka v listopadu vyvolala pobouření s plánem nakoupit vládní obligace za 600 miliard dolarů. Kritici z USA i zahraničí protestovali, že to oslabí dolar a vytvoří prostředí pro nárůst inflace.   V prosinci pak prezident Barack Obama a Kongres odsouhlasili balík nižších daňových sazeb za 858 miliard dolarů na podporu hospodářského růstu. Trh s obligacemi se ale zhrozil z prohloubení rozpočtového deficitu 1,3 bilionu dolarů, napsala agentura Reuters.   pok mha  