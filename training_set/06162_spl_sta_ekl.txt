 Skauti u Brna začali rozebírat mlýn, z nějž má být jejich centrum  Ochoz u Brna 6. května (ČTK) - Skauti dnes začali v Ochozi u Brna rozebírat historický Kaprálův mlýn. Za 61 milionů korun převážně z evropských peněz chtějí areál přestavět na mezinárodní středisko ekologické výchovy a dnes zahájili jednu z fází bourání. Ruční rozebírání zvolili kvůli šetrnosti. Budou tak moci část vybouraných věcí znova použít. Dalším cílem je ušetřit náklady, řekla ČTK za skauty Iveta Zieglová.   Bourání začalo garáží, trháním podlah a obložení. Skauti využili toho, že u Blanska se aktuálně koná celostátní skautské setkání ObRok. Pro práce na Kaprálové mlýně tak mají 200 dobrovolníků.   Podle Zieglové bude mlýn potřeba téměř celý zbourat. Bude se stavět znova, aby splňoval například náročné požadavky na izolaci. Vzhledem má ale budova zůstat stejná. "Důvodem je snaha zachovat prvorepublikový ráz budovy, ke které se váže strhující autobiografický příběh Zdeny Kaprálové," uvedla Zieglová.   Kaprálová s manželem koupili mlýn v roce 1939, rekonstruovali ho a prožili v něm léta německé okupace. V dubnu 1945 byl ale při postupu fronty poškozen. O rok později odešli Kaprálovi za prací do zahraničí a v emigraci zůstali. Mlýn byl v roce 1949 vyvlastněn a sloužil podnikové rekreaci. V roce 1984 byl v havarijním stavu uzavřen. O desetiletí později ho získala Kaprálová zpět a pronajala ho skautům, později ho od jejích dědiců dostali natrvalo.   Kaprálův mlýn má podle skautů ideální polohu pro pořádání ekologických akcí pro mládež. Z centra Brna se tam lze dostat hromadnou dopravou za 30 minut. Mlýn i k němu patřící pozemky se nacházejí v CHKO Moravský kras, do pěti minut chůze odtud vyvěrají na třech místech krasové vody. Nedaleko jsou také jeskyně a sedm typů lesních společenstev včetně unikátní lesostepi s teplomilnou vegetací a chráněnými živočichy.   Areál Kaprálova mlýna zahrnuje trojkřídlou budovu s dvorem, zahradu, mokřad, louky i pastviny, dohromady čtyři hektary pozemků. Při přestavbě tam vznikne ubytování pro 50 lidí, sál, učebna i klubovna. Stavba je navržena podle ekologických trendů. Areál budou například vytápět tepelná čerpadla a získá parametry nízkoenergetické stavby.   lce snm  