 Festival Colours of Ostrava zahájí souboj balkánských dechovek  --------------------    Ke zpravodajství: FOTO ve Fotobance  ID foto: FO00378738, P200903240958701   --------------------    Praha/Ostrava 11. ledna (ČTK) - Desátý ročník hudebního festivalu Colours of Ostrava zahájí netradiční souboj dvou divokých balkánských dechovek. Na jednom pódiu ve stejný čas vedle sebe zahrají Fanfare Ciocarlia z Rumunska a Boban i Marko Marković Orkestar ze Srbska. O tom, kdo je králem balkánské dechovky, rozhodnou diváci svým potleskem, dupáním, křikem a tancem. ČTK o tom za pořadatele informoval Jiří Sedlák. Festival se koná od 14. do 17. července.   "Projekt Balkan Brass Battle přivádí vůbec poprvé na jedno pódium dvě nejslavnější balkánské dechovky, jelikož ale žádná z nich nechce předskakovat tu druhou, vystupují najednou," řekla ředitelka a dramaturgyně festivalu Zlata Holušová. Na pódiu se tak v jeden moment ocitne přes 23 hudebníků.   Rumunští Fanfare Ciocarlia budou stát na jedné straně pódia, Markovičovi na opačné. Zaznít by měly ty nejdivočejší, nejhlasitější a nejznámější skladby balkánských dechovek, včetně legendárních hitů z filmu Underground, jako je Kalašnikov nebo Mesecina.   Členové obou dechovek se poznali prý až přes novináře. Boban Markovič, několikrát vyhlášený trumpetovým šampiónem na srbském festivalu Guča, se dozvěděl, že jakási neznámá rumunská kapela dokáže v rychlosti a nasazení konkurovat jeho Orkestaru. Naopak, lidí z kapely Fanfare Ciocarlia se novináři neustále vyptávali, jestli znají trumpetového krále Markoviče schopného strčit je do kapsy. Pro hrdé romské muzikanty to byla prekérní situace, kterou bylo možné vyřešit pouze výzvou k hudební bitvě, uvedl Sedlák.   Do programu Colours of Ostrava přibyla i další jména účinkujících. Hudební fanoušci se mohou těšit například na španělskou zpěvačku a tanečnici La Shica, která kombinuje flamenco s hip hopem, funky, rockem a brazilskými rytmy. Další zajímavý zážitek slibuje také francouzský zpěvák, skladatel a hráč na mandolu Sam Karpienia.   Mezi potvrzenými hosty jsou jsou dále kapely Apollo 440, Blackfield a Brendan Perry. Z domácích skupin v Ostravě vystoupí Divokej Bill, Le Pneumatiq, Navigators, Prago Union, Priessnitz, První hoře, Sto zvířat, Tata Bojs, The Plastic People of the Universe, Tleskač, Traband, Už jsme doma a Vltava.   Na celkem 16 scénách se v polovině července představí přes 160 kapel a dýdžejů, nebudou chybět diskuse, promítání filmů ani divadelní představení. Čtyřdenní vstupenky jsou v prodeji v síti Ticketpro, přes e-shop na  www.colours.cz  a v prodejně Oriental v Ostravě. V současné chvíli se prodává omezený počet 5000 lístků za 1390 korun.    hck dr  