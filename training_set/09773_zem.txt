 Ve Zlínském kraji výrazně klesly stavy prasat i drůbeže  Zlín 25. května (ČTK) - Farmáři ve Zlínském kraji snížili k 1. dubnu stavy prasat i drůbeže. Počty prasat meziročně klesly o 10,5 procenta na 67.431 kusů. Propad v počtu chované drůbeže byl v regionu dokonce největší v mezikrajském srovnání. Na farmách v kraji se chovalo 351.172 kusů drůbeže, o 44 procent méně než o rok dříve. Vyplývá to z informací Českého statistického úřadu.   Zatímco stavy prasat a drůbeže se ve Zlínském kraji snížily, počty skotu, koz i ovcí vzrostly. Farmáři k 1. dubnu chovali celkem 59.153 kusů skotu, meziročně o 0,3 procenta více. Nejvýznamnějí se zvýšil počet koz, a to o 54 procent na 927 kusů. Počet chovaných ovcí se zvýšil o 4,2 procenta na 20.103 kusů.   V celostátním srovnání ale není Zlínský kraj žádnou výjimkou. V celé zemi se ve stejném období snížily počty drůbeže o 14,4 procenta a stejně jako u skotu a prasat se propadly na dlouholeté minimum. Prasat se v Česku nyní chová nejméně od konce druhé světové války. Počty ovcí, koz a koní naopak v uplynulém období vzrostly.   Za klesajícími stavy drůbeže stojí podle chovatelů především rostoucí dovozy zejména z Polska a Brazílie. Drůbežáři přitom dlouhodobě upozorňují na to, že například jejich polští kolegové na rozdíl od nich nemusejí chladit kuřecí maso vzduchem, ale vodou, což je levnější a znevýhodňuje tuzemské výrobce.   Chov prasat je pro zemědělce už delší dobu ztrátový. Farmáři upozorňují, že nemohou cenově konkurovat levným dovozům vepřového z ciziny. Ruší proto své chovy. Ještě v roce 1999 se v tuzemsku chovalo přes čtyři miliony prasat. Podle nedávného vyjádření Agrární komory soběstačnost v produkci vepřového letos v Česku klesne pod 50 procent.   Ministr zemědělství Ivan Fuksa (ODS) už dříve řekl, že ještě do konce prvního pololetí spustí zhruba sedm programů na podporu upadajících chovů prasat a kuřat v Česku. V některých z programů budou moci chovatelé získat desítky, v jiných stovky milionů korun.     Počet hospodářských zvířat k 1. dubnu 2010 a 1. dubnu 2011 ve Zlínském kraji:      2010  2011  Index v pct     Skot  58.962  59.153  100,3     Prasata  75.345  67.431  89,5     Ovce  19.295  20.103  104,2     Kozy a kozli  602  927  154,0     Koně  1833  1803  98,4     Drůbež  627.638  351.172  56,0     Zdroj: ČSÚ     slu snm  