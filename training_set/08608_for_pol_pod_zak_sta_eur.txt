 Výbor: John musí vysvětlit zastavení projektu hasičského polygonu  Praha 20. ledna (ČTK) - Ministr vnitra Radek John (VV) bude muset podrobně vysvětlovat sněmovnímu kontrolnímu výboru své rozhodnutí z loňského listopadu zastavit projekt obřího výcvikového centra hasičů u Hradce Králové. Vyplývá to z dnešních usnesení výboru. Středisko mělo stát asi 1,8 miliardy korun, přičemž většinu nákladů měla hradit Evropská unie. Ministerstvo vnitra krok vysvětluje nutností úspor.   Výbor dnes na návrh Zdeňky Horníkové (ODS) například konstatoval, že John zrušil projekt, který v minulosti schválila celá vláda. Výbor se navíc obává toho, že Česko nebude schopno vyčerpat peníze z unie jinak. Ministerstvo vnitra a královéhradecké hejtmanství a magistrát také mají vyčíslit náklady, které dosud na projekt vynaložily.   Kontrolní výbor navíc Johna zkritizoval za to, že výboru dosud nepředložil k polygonu dokumenty, ač to měl udělat do poloviny prosince. Usnesení byla schválena hlasy poslanců ODS, ČSSD a KSČM, zástupci TOP 09 a VV byli proti, nebo se hlasování zdrželi. O jeden hlas neprošlo usnesení, kterým by výbor Johna vyzval, aby v projektu pokračoval.   Johnův náměstek Jiří Franc, který dnes ministra zastupoval, podotkl, že ještě loni by vnitro peníze na projekt mělo. "Nyní je rozpočet nižší, museli jsme přehodnotit priority," uvedl Franc. Vnitro se podle něho bude snažit o to, aby mohlo unijní peníze použít na jiné účely, například na provoz hasičů. Hasiči by mohli podle France cvičit na Slovensku nebo ve spolupráci s armádou ve Vyškově.   O potřebnosti polygonu ale nemůže být podle Horníkové řeč. "Budeme patrně jedinou zemí EU, která takové zařízení nemá," zdůraznila Horníková. S ohledem na zastavení projektu se zmínila i o zmaření dosavadních investic. Hana Orgoníková (ČSSD) zase poukazovala na to, že když byly peníze z unie určeny na polygon, bude složité je patrně přesměrovat. Podle zástupců ministerstva pro místní rozvoj to ale je, procedura by trvala asi půl roku.   Franc řekl, že by mohl na všechny otázky výboru odpovědět, dává ale přednost písemné formě. Předseda výboru Vojtěch Filip (KSČM) se pozastavil nad tím, že se tak dosud nestalo. "Nehodlám respektovat procedurální bordel v úřadu," uvedl.   Město a kraj hodlají o vybudování střediska dál usilovat. Město už na projekt poskytlo za symbolickou cenu pozemky na městském letišti. Podle hejtmana Lubomíra France (ČSSD) může odložením či zastavením projektu dojít k nevratným škodám.   mbc mal  