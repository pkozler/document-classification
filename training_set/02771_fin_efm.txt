 Pojišťovna AIG prodá tchajwanskou divizi za 2,16 miliardy USD  Tchaj-pej 12. ledna (ČTK) - Americká pojišťovna American International Group Inc. se dohodla na prodeji 97,6 procenta ve třetí největší pojišťovně na Tchaj-wanu místnímu konglomerátu Ruentex Group za 2,16 miliardy USD (40,4 miliardy Kč). AIG prodává svůj majetek, aby získala peníze na splacení státní pomoci.   AIG se snaží prodat pojišťovnu již 15 měsíců. Dohodu o prodeji Nan Shan Life Insurance musí ještě schválit tchajwanská komise pro finanční dozor a není jisté, zda bude s prodejem souhlasit. V srpnu 2010 tento nezávislý vládní orgán zamítl snahu AIG prodat divizi za 2,15 miliardy USD hongkongské společnosti Primus Financial Holdings, protože se obával, že Primus může být pouze zástěrkou zájmů pevninské Číny. Tchajwanské zákony zakazují čínské investice do místního finančního sektoru.   Mezi spojence firmy Ruentex patří vlivní tchajwanští politici, přesto není jisté, zda komise pro finanční dozor dohodu schválí. Je pro to několik důvodů. Ruentex má pověst firmy, která se svých akvizic rychle zbavuje, a komise chce, aby si nový majitel ponechal Nan Shan nejméně deset až 15 let. Jako nefinanční společnost si Ruentex zřejmě půjčí velkou část peněz na koupi pojišťovny od místních bank a komise dává přednost financování akvizice z vlastních zdrojů. Mluví se také o tom, že šéf Ruentexu má silné napojení na Čínu. Ruentex provozuje hypermarkety v Číně a na Tchaj-wanu a je v této oblasti velkým hráčem.   Nan Shan je podle tržního podílu třetí největší pojišťovnou na Tchaj-wanu. V zemi s 23 miliony obyvatel vlastní zhruba čtyři miliony pojišťovacích dohod. Zaměstnává kolem 40.000 osob.   Tchaj-wan je čtvrtým největším pojišťovacím trhem v Asii s celkovou hodnotou 52 miliard USD. Zisk 30 životních pojišťoven v zemi však v roce 2009 činil pouze 4,76 miliardy tchajwanských dolarů (3,1 miliardy Kč), což byla nejnižší částka od roku 2005.   AIG se v září 2008 ocitla na pokraji kolapsu a musela ji zachraňovat americká vláda. Stát poskytl pojišťovně z peněz daňových poplatníků rekordních 182,5 miliardy dolarů a pojišťovnu téměř ovládl. Pojišťovna pomoc státu postupně splácí, napsaly agentury AP a Reuters.   irl vju  