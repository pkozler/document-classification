 Vedení módního domu Prada odsouhlasilo plány na nabídku akcií  --------------------    Ke zpravodajství: ilustrační FOTO ve Fotobance  ID foto: F201012150078401, F201012150078501, F200912150234901   --------------------    Milán 27. ledna (ČTK) - Vedení italského módního domu Prada dnes odsouhlasilo dlouho očekávanou primární nabídku akcií firmy. Uvedla to agentura Reuters s odvoláním na zdroj blízký jednání. Detaily nabídky zatím nebyly upřesněny.   Původně se mluvilo o tom, že se nabídka uskuteční v Hongkongu v první polovině letošního roku. Zdroj však uvedl, že zda bude nabídka opravdu v Hongkongu nebo na jiné burze, bude záviset na tržních podmínkách. Zatím nebylo stanoveno ani přesné načasování nabídky.   Prada chce primární nabídkou akcií získat peníze na snížení dluhu, který se nyní pohybuje kolem jedné miliardy eur (24,2 miliardy Kč). Příjmy z prodeje akcií mají také posloužit k expanzi firmy v Asii, kde by tržby v příštích třech letech měly překonat tržby z evropských trhů. Analytici odhadují, že by tržní hodnota Prady mohla při příznivých podmínkách na trhu dosáhnout pěti až šesti miliard eur.   Prada již v minulosti zrušila plány na primární nabídku několikrát kvůli nestabilitě trhů. V případě, že se rozhodne pro Hongkong, bude prvním evropským módním domem a první italskou firmou na místní burze. Prada dříve uváděla, že dává přednost Hongkongu, protože místní investoři jsou aktivnější.   Prada působí na trhu již 98 let. Majoritním vlastníkem firmy s podílem 95 procent je návrhářka Miuccia Prada a její manžel Patrizio Bertelli. Zbývajících pět procent vlastní italská banka Intesa Sanpaolo. Firma prodává oděvy a módní doplňky pod značkou Prada a trendové modely pod značkou Miu Miu.   irl vju  