 Před 10 lety skončil dětský televizní seriál Teletubbies  --------------------    Ke zpravodajství: FOTO ve Fotobance  ID foto: FO02116689, FO00265633, F200908220354201   --------------------    Londýn/Praha 4. ledna (ČTK) - Před deseti lety, 5. ledna 2001,  odvysílala britská televizní stanice BBC poslední díl animovaného seriálu pro předškolní děti Teletubbies. První díl televize uvedla v březnu 1997 a natočeno bylo celkem 365 dílů.   Hlavními aktéry světově proslulého seriálu jsou čtyři barevné postavičky s anténkami na hlavách a obrazovkami místo břicha - Tinky Winky, Dipsy, Laa-Laa a Po. Plyšoví hrdinové se různě batolí, komunikují pomocí výrazů připomínajících dětské žvatlání, hrají si a zpívají. Koncept je vymyšlen tak, aby upoutal děti ve věku jednoho či dvou let. Seriál sklízel velký úspěch po celém světě a příhody čtveřice Teletubbies pravidelně sledovala batolata až ve 120 zemích.   Fialový Tinky Winky, který ač mužského pohlaví nosí červenou tašku, se v roce 2007 stal trnem v oku některým konzervativcům v Polsku, kteří v této kombinaci viděli skrytý homosexuální podtext. Ze stejného důvodu se terčem kritiky stali tvůrci seriálu koncem 90. let ve Spojených státech.   tom ped      