 Zapatero: Madrid bude chtít odškodnění za okurky od EU  --------------------    Ke zpravodajství: FOTO/aktuality   --------------------    Madrid 2. června (ČTK) - Španělský premiér José Zapatero dnes potvrdil, že Madrid bude po Evropské unii žádat odškodnění za křivé obvinění ze strany německých úřadů, že španělské okurky byly zdrojem nynější epidemie střevní nákazy. Podle Zapatera neexistuje "nejmenší indicie", že by španělské produkty měly s krvácivými a potenciálně smrtelnými průjmy cokoli společného. Potvrdily to podle něj i španělské rozbory.   Nebezpečnou nemoc během května roznesly bakterie EHEC především po severním Německu, ale také do dalších zemí včetně České republiky, kde je dnes evidován jeden potvrzený případ a sedm podezření.   Německé úřady už v úterý popřely původní informace hamburských hygieniků o tom, že se nebezpečná forma bakterie E.coli našla na španělských okurkách. Španělské zemědělství však mezitím kvůli nařčení utrpělo obrovské ztráty a ministři španělské vlády naznačovali, že by Madrid mohl žádat finanční náhrady za ztráty španělských farmářů po Německu nebo Evropské unii.   Zapatero dnes podle serveru deníku El Mundo ujistil, že Španělsko bude "žádat velmi přesvědčivé vysvětlení a dostatečné náhrady" u evropských institucí s cílem "obnovit dobré jméno španělských produktů". Premiér připustil, že je to "velmi ambiciózní úkol".   Šéf španělské vlády rovněž v rozhlase kritizoval Evropskou komisi za pomalou reakci na "okurkovou krizi". EU až ve středu večer zrušila varování před španělskými okurkami.   Německé úřady mezitím dál pátrají po zdroji infekce, která má v zemi na svědomí 16 životů a stovky nemocných. Jedna žena zemřela také ve Švédsku.   Na současnou nejistotu nejrazantněji zareagovalo Rusko tím, že zastavilo dovoz zeleniny z Evropské unie. Eurokomisař pro spotřebitele a zdraví John Dalli to dnes označil za nepřiměřené opatření.   zdp ank  