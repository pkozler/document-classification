 Vinařské vzdělávání je v Česku na vzestupu  --------------------    Ke zpravodajství: FOTO ve Fotobance  ID foto:  P201101240699401 ,  P201104020371701 ,  P201104020379001 ,  P201104020371901    --------------------    Brno 23. května (ČTK) - Stejně tak, jak si Češi rok od roku dopřávají více vína, roste také jejich zájem o informace o víně. U spotřebitelů se zvyšují znalosti o vinařích, vinařských regionech nebo snoubení vína s jídly. ČTK to řekl hlavní sommeliér Národního vinařského centra Marek Babisz. "Zkrátka víno je trend a mít o něm alespoň minimální znalosti pomalu patří k základnímu vzdělání a společenské nutnosti," uvedl Babisz.   Potvrzuje to také Jana Zahradníčková z Vinných sklepů Lechovice na Znojemsku. "Domnívám se, že znalosti lidí o vínech všeobecně rostou. Lidé samotní mají velký zájem se v této oblasti dovzdělávat. Při degustacích vznášejí plodné dotazy a navíc je zřejmé, že je to velmi baví," uvedla Zahradníčková.   Mnohé se dá sice zjistit samostudiem, nicméně významnou roli hrají i stále populárnější kurzy a semináře, které mohou úsilí nabýt základní vědomosti o víně významně urychlit. Posluchače školí zpravidla lektoři z brněnské Mendelovy univerzity nebo profesionální sommeliéři. Vinařské vzdělávání je často koktejlem informací a zábavy. I díky tomu se poukaz na kurzy stal velmi rychle oblíbeným dárkem.   "Kurzy pro veřejnost pořádáme už deset let a poslední dva roky jsme čím dál častěji nuceni hledat v nabitém programu nové a nové termíny," uvedl Babisz. Největší zájem je podle něj tradičně o kurz Úvod do degustace vína, který ročně navštíví 200 až 300 posluchačů a je vždy krátce po vypsání nových termínů vyprodán. Díky velkému zájmu o tento kurz a zájmu absolventů o prohloubení vědomostí o moravských a českých vínech připravilo Národní vinařské centrum na druhou polovinu roku jeho pokračování.   Podle Babisze ten, kdo prezentuje víno, musí být talentovaný na dvou frontách. Jednak jde o senzorickou složku, kde může být slabší čich, chuť či jen chuťová paměť velkým handicapem, jednak je sommeliér také showmanem - hercem, který nejen, že ví, ale musí umět také zaujmout, pobavit a navnadit na další ochutnávání.   Kurzy mají v Česku několik úrovní odbornosti od úplných laických základů až po odborné vzdělání profesionálních pracovníků v gastronomii. Každoročně nějaký z kurzů vinařského vzdělávání absolvuje až několik tisíc posluchačů.   Některé z kurzů o vínu začínají tento týden. Například Vinařský institut otevřel praktické lekce kurzu Základy sommeliérství, vína a vinařství České republiky. Ti, kteří mají zájem zvýšit úroveň svých vědomostí, mohou začít studium dnes v Hotelu Regina v Praze. V pátek začíná v Lechovicích na Znojemsku Kurz vinných vědomostí. Další odborné kurzy pořádá Svaz vinařů ČR nebo Národní vinařské centrum.   vrn jnd  