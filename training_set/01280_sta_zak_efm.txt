 Soud zahájil insolvenční řízení s výrobcem oken Euro – Jordán  Brno 3. května (ČTK) - Krajský soud v Brně dnes zahájil insolvenční řízení s výrobcem oken z Podivína na Břeclavsku Euro - Jordán, napsal server Euro.cz. Návrh na zahájení řízení podala sama firma, protože je předlužená. Soud jejímu návrhu vyhověl. Firma zaměstnává 227 lidí.   Podle informací z insolvenčního rejstříku výše závazků firmy převýšila hodnotu jejího majetku. Společnosti se nepodařilo dohodnout splátkový kalendář se všemi věřiteli na delší období splátek, a tím snížení měsíční splátky k placení splátek.   Firma uvádí, že zaznamenala drastický úbytek zakázek a je zadlužená. Není tak schopna dále provozovat svoji podnikatelskou činnost a umořovat své existující závazky z příjmů podnikání, uvedla v insolvenčním návrhu.   Závazky společnosti přesáhly 200 milionů korun. Naopak hodnota movitého a nemovitého majetku společnosti činila ke stejnému datu 111,75 milionu korun. Ještě v roce 2009 vykázala tržby 799 milionů korun a zisk devět milionů Kč.   vrn mol  