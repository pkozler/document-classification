 Tříkrálová sbírka na východě Čech vynesla rekordních 10 mil. Kč  Hradec Králové 29. ledna (ČTK) - Koledníkům na východě Čech se v Tříkrálové sbírce letos podařilo vybrat rekordních deset milionů korun. Proti loňskému roku to bylo o asi 600.000 korun více. Peníze z lednové sbírky půjdou na pomoc nemocným, handicapovaným, seniorům, matkám s dětmi v tísni a dalším potřebným v regionech, kde se sbírka konala. Část výnosu půjde na humanitární pomoc do zahraničí, informovala dnes ČTK Jana Karasová z Diecézní charity Hradec Králové.   Například v Hradci Králové a okolí lidé přispívali na podporu poradenství pro oběti domácího násilí, domácí hospicové péče a Střediska rané péče Sluníčko. V Červeném Kostelci se vybíralo na zdravotnické a technické vybavení Hospice Anežky České a nového mobilního hospice.   Na Pardubicku koledníci prosili o dar na podporu domácí péče, mateřských center a projektu na pomoc rodinám. Na domácí hospicovou péči a další projekty přispívali lidé také na Orlickoústecku. Na Kutnohorsku se vybíralo například na dostavbu a zařízení Klubu Atrium pro seniory. Mnohé charity z výtěžku zakoupí zdravotnické pomůcky a vybavení pro domácí péči.   Do ciziny půjde část výtěžku sbírky na projekt školního autobusu pro děti z chudých rodin v indickém Mansapuru.   Do ulic měst a obcí v hradecké diecézi, která zahrnuje území hradeckého a Pardubického kraje a části několika dalších krajů, letos vyrazilo téměř 2500 skupinek koledníků. "Za tři krále se oblékli a koledovali školáci, farníci, skauti i klienti charitních zařízení," uvedla koordinátorka sbírky Alena Lorencová z hradecké charity. Loni bylo skupinek tří králů kolem 2300.   Stejně jako v předchozích letech se pokladničky nejvíce naplnily koledníkům Oblastní charity Ústí nad Orlicí, kde jim lidé dali přes 1,9 milionu korun. Velmi štědří byli i obyvatelé Havlíčkobrodska, kteří dali přes 1,4 milionu korun. V Hradci Králové a okolí lidé darovali 359.000 korun, v Pardubicích a okolí 531.000 korun. Podrobné výsledky a záměry Tříkrálové sbírky lze najít na  webu  hradecké charity.   Velmi úspěšné byly letos Tříkrálové sbírky i v jiných regionech Česka. V olomoucké arcidiecézi přispěli lidé koledníkům rekordní částkou 21 milionů korun. Částka je o milion korun vyšší než loni. V jižních Čechách sbírka letos vynesla zhruba 3,5 milionu korun, tedy o 350.000 Kč více než loni.   Zdeněk Rychtera pba    