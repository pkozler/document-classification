 V armádním tendru na ponožky byly chyby, ÚOHS jej zrušil  Brno 19. července (ČTK) - Úřad pro ochranu hospodářské soutěže (ÚOHS) zrušil tendr ministerstva obrany na dodávku ponožek pro armádu. V soutěži našel několik chyb. Podle úřadu mělo ministerstvo zakázky na některé typy ponožek zadat samostatně, protože jejich výroba je specifická. ČTK to dnes řekl předseda ÚOHS Petr Rafaj. Takovéto sjednocení tendrů do jednoho kritizuje antimonopolní úřad ve svých rozhodnutích spíše ojediněle, zatímco nezákonné dělení zakázek patří k nejčastějším prohřeškům, které ÚOHS sankcionuje.   Podle Rafaje ministerstvo obrany vymezilo předmět zakázky diskriminačně. Tento postup mohl podstatně ovlivnit výběr nejvhodnější nabídky. Specifická je podle ÚOHS výroba dvou druhů termoponožek (2000 TERMO a 2000 TERMO zimní). "Jejich výroba je natolik technologicky náročná, odlišná a obtížně dostupná, že způsob, jakým zadavatel vymezil předmět zakázky, mohl podstatně ovlivnit výběr nejvhodnější nabídky," uvedl Rafaj.   Podle něj ministerstvo snížilo možnost dodání poptávaného plnění zakázky dodavateli, kteří sice nedisponují výrobními zařízeními s potřebnou technologií pro jejich výrobu, avšak byli by schopni dodat zbývající část předmětu veřejné zakázky.   "Samostatné zadání dodávky dvou typů termoponožek přitom mohlo otevřít veřejnou zakázku větší konkurenci a zadavatel mohl získat více nabídek ve zbývající části veřejné zakázky, tedy u dalších typů ponožek," uvedl Rafaj.   Skutečnost, že ministerstvo svým postupem omezilo soutěžní prostředí podle něj dokládá i poměr počtu podaných žádostí o poskytnutí zadávací dokumentace, kterých bylo 21 a pouze dvě podané nabídky.   Úřad při přezkoumávání zakázky našel i další chyby. Ministerstvo nevyřadilo nabídky, které nesplňovaly požadavky uvedené v zadávacích podmínkách. Tendr vyhrála společnost Xena Praha, s. r. o. Ministerstvo s ní zatím smlouvu neuzavřelo.   V minulosti ÚOHS ministerstvo obrany několikrát sankcionoval. Často kritizoval naopak dělení zakázek na menší. Za tento prohřešek dostal resort před několika měsíci pokutu 50.000 korun. Chyby byly v tendru na dodávku maskovacích oděvů. Podobně v roce 2009 v rozporu se zákonem ministerstvo rozdělilo na dvě zakázku na dodavatele panelů a dalších nosičů pro exponáty výstavy Albrecht z Valdštejna. Dostalo za to pokutu 40 tisíc korun.   vrn mol  