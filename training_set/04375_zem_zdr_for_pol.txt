 Dioxinový skandál v Německu se šíří, zavřeno dalších 1000 podniků  Berlín 15. ledna (ČTK) - Německá dioxinová aféra se šíří. Spolkové ministerstvo zemědělství dnes podle agentury DPA oznámilo, že objevilo dalšího výrobce krmiv, který je podezřelý, že v jeho produktech se nachází jedovatý rakovinotvorný dioxin. Dodatečně bylo proto uzavřeno dalších 934 podniků ve spolkové zemi Dolní Sasko.   Mezi téměř tisícovkou podniků je 110 drůbežáren, 403 vepřínů a 248 podniků na chov podsvinčat. Podezřelé krmivo bylo vyváženo mimo jiné do Severního Porýní-Vestfálska, Braniborska a Bavorska. Kvůli výskytu dioxinu ve vejcích a v mase bylo už dříve preventivně uzavřeno přes 1000 farem a drůbežáren.   Podezřelý výrobce úřadům nenahlásil své dodavatelské vztahy. Spolková ministryně zemědělství Ilse Aignerová dnes vyzvala k potrestání odpovědných činitelů: "Dostávala jsem z dolnosaské strany opakovaná ujištění ... že zemské úřady odpovědné za dohled na výrobu krmiv a potravin provedly všechna potřebná opatření," prohlásila ministryně.   Odpovědnost by měl podle DPA nést dolnosaský ministr životního prostředí Hans-Heinrich Sander (FDP) zastupující ministra zemědělství.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 krmiva pro hospodářská zvířata.   Do Česka bylo na přelomu roku dovezeno z Německa celkem 4500 kilogramů vepřového masa, které mohlo dioxin obsahovat. Mluvčí Státní veterinární správy (SVS) Josef Duben ale uklidňoval, že dioxin je nebezpečný toliko při dlouhodobé spotřebě. Podezřelé maso už bylo asi zkonzumováno.   sd jw  