 Řeky v Plzeňském kraji začaly klesat, povodně končí  Zprávu jsme aktualizovali v 1. a 4. odstavci a doplnili o informace hasičů ve 3. .odstavci.   --------------------    Plzeň 16. ledna (ČTK) - Záplavy v Plzeňském kraji způsobené táním sněhu a dešťovými srážkami v první polovině týdne začínají odeznívat. Třetí povodňový stupeň platí v kraji už jen na dvou místech, na Mži ve Stříbře a v Hracholuskách. Střela v Plasech klesla po 9:00 na druhý povodňový stupeň. Všude ale hladiny řek klesají. Druhý povodňový stupeň je v kraji na čtyřech místech, první na šesti, vyplývá z informací povodí.   Největší obavy byly v sobotu z vody tekoucí přes hráz přehrady v Hracholuskách. Od 20:00 tam ale začala hladina i průtok klesat a z večerních 145 kubíků dnes v 07:00 klesnul průtok už na 127 a nadále klesá. Třetí povodňový stupeň zde ale zřejmě potrvá až do pondělí.   Pod Hracholusky se v noci soustředila pomoc hasičů. Ti zde museli evakuovat čtyři lidi a ohrožené domy obložit pytli s pískem. Kvůli čerpání vody ale zasahovali na desítkách míst v kraji. "Nyní se situace v kraji postupně uklidňuje. Zůstáváme ještě v Bdeněvsi, kde odčerpáváme vodu a monitorujeme situaci," řekl dnes ráno řídící důstojník krajských hasičů.   Ve Stříbře už Mže klesá a zřejmě ještě dnes klesne na druhý povodňový stupeň.   Konci povodní pomohlo i částečné ochlazení v sobotu a hlavně to, že přestalo pršet. Dnešek by také měl být beze srážek.   pnp mal          