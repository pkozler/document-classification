 Brusel chce kvůli sněhu minimální normy na služby na letištích  Brusel 19. ledna (zpravodaj ČTK) - Evropská komise chce, aby letiště v EU měla vypracovány na Vánoce 2011 plány pro případ řešení událostí jako jsou třeba nečekané přívaly sněhu. Hodlá také prosazovat, aby letiště měla určité minimální služby pro případ podobných sněhových kalamit, s jakými se některé z nich potýkaly o letošních svátcích.   "Zejména musíme pro naši cestující veřejnost zavést na evropských letištích minimální požadavky na služby a jejich kvalitu," řekl v prohlášení po jednání s šéfy některých významných unijních letišť eurokomisař Siim Kallas.   Komise v prohlášení podotkla, že prosincové nepříznivé počasí způsobilo uzavření či omezení provozu na řadě letišť, což narušilo leteckou dopravu v celé Evropě. "Několik tisíc cestujících bylo nuceno strávit noc na letišti a 35.000 letů bylo zrušeno. To je více než za celý rok 2009," uvedla komise.   Kallas proto slíbil, že ještě letos jeho úřad předloží návrhy opatření, která by měla pomoci opakování situace v budoucnu předcházet.   "Sopečný popel může letecké odvětví jen stěží předvídat, ale že zima přichází každý rok, to víme a měli bychom na to být připraveni. Odpovědnost za přípravu a provádění plánu pro nepředvídané události nese odvětví letecké dopravy. Abychom mu v tom pomohli, můžeme na evropské úrovni posílit podle potřeby regulační rámec," podotkl.   Zlepšit je podle komise třeba plánování pro nepředvídané sněžení na letištích, spolupráci všech dotčených orgánů i informování cestujících o zpožděních či přesměrování letů.   pkt mha  