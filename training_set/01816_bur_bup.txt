 Euro tento týden vůči dolaru posílilo o 3,7 pct díky obligacím  Londýn 14. ledna (ČTK) - Euro tento týden vůči dolaru posílilo o 3,7 procenta a podle analytiků lze očekávat další nárůst. Evropská měna tak má na dosah nejlepší týden za rok a půl. Obavy z dluhové krize eurozóny zklidnila řada úspěšných aukcí dluhopisů.   Kurz eura dnes dosáhl měsíčního maxima 1,3458 USD, po zveřejnění zprávy o důvěře z USA se ale snížil na 1,3396 USD. Podle analytiků má nyní měna před sebou hranici odporu na 1,35 USD. Dolar klesl o 0,1 procenta na 82,75 JPY poté, co maloobchodní tržby vzrostly méně, než se očekávalo, napsala agentura Reuters.   Tržby maloobchodů ve Spojených státech se loni zvýšily o 6,65 procenta, předtím dva roky klesaly. Loňský nárůst byl nejvyšší od roku 1999.   Důvěra amerických spotřebitelů se počátkem ledna pod tlakem drahého benzinu nečekaně snížila a krátkodobá inflační očekávání kvůli tomu stoupla nejvýše za více než dva roky. Zhoršené hodnocení současné situace však Američanům neubralo na optimismu do budoucna.   Produkce amerického průmyslu vzrostla v prosinci proti předešlému měsíci o 0,8 procenta, to znamená nejrychlejším tempem za pět měsíců. Podpořila ji zejména zvýšená produkce elektráren a plynáren, ovlivněná mimořádně chladným počasím. Proti konci roku 2009 byla výroba vyšší o 5,9 procenta.   pok vju  