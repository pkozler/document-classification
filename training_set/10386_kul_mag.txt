 Travolta zřejmě ve filmu ztvární mafiána Gottiho  --------------------    Ke zpravodajství: FOTO ve Fotobance  ID foto: F201101240112501, FO00216664   --------------------    Los Angeles 28. ledna (ČTK) - Americký herec John Travolta patrně ztvární šéfa newyorské mafie Johna Gottiho staršího v připravovaném filmu o třech generacích mafiánské rodiny. Travolta sice ještě smlouvu o účinkování ve snímku nepodepsal, producenti chystaného filmu ale serveru TMZ.com už hercovu účast potvrdili.   "John Gotti starší je ikona. A zrovna tak je ikona i Travolta," řekl producent snímku Marc Fiore. "Gottiové už jsou známí. Lidé vědí, o koho jde. A pokud chcete ztvárnit Johna Gottiho, nestačí být dobrý herec, musíte být skvělý," zdůraznil Fiore. Travolta podle něj takový je.   Producent také prohlásil, že s rolí Johna Gottiho mladšího oslovili herce Jamese Franka. Zatím ale není jisté, zda Franco roli přijme.   Fiore je nicméně přesvědčen o tom, že bez ohledu na obsazení se film s pracovním názvem Gotti zařadí mezi klasické mafiánské snímky. "Bude to nový Kmotr," tvrdil producent. "Je to příběh otce a syna, jenže tím otcem je John Gotti starší," doplnil.   Johnu Gottimu staršímu se přezdívalo "Teflonový don", protože z mnoha soudních procesů vyšel osvobozen. Nakonec byl ale v roce 1992 odsouzen k doživotnímu vězení za vydírání a šest vražd. V roce 2002 ve vězeňské nemocnici zemřel na rakovinu a byl pohřben ve zlaté rakvi na brooklynském hřbitově.   Gotti starší údajně i z vězení dál řídil svou mafiánskou rodinu prostřednictvím svého syna. I John Gotti mladší ale nakonec byl zadržen a skončil ve vězení za korupci, vydírání a podvody.   str kš  