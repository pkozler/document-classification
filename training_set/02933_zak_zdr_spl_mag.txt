 Na Vysočině zemřela během silvestrovských oslav žena na Třebíčsku  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Opravili jsme v 1 odstavci nepřesný údaj:  "Asi hodinu byl pohřešován..." na správný: "Několik hodin byl pohřešován..." a upřesnili jsem informace o pohřešovaném mladíkovi ve 2. odstavci.   --------------------    Jihlava 1. ledna (ČTK) - Na Vysočině zemřela během silvestrovských oslav devětatřicetiletá žena. Její tělo bylo nalezeno v ranních hodinách v restauračním zařízení v Želetavě na Třebíčsku. Příčinu úmrtí určí pitva, sdělila dnes ČTK krajská policejní mluvčí Dana Čírtková. Několik hodin byl pohřešován pravděpodobně podnapilý mladík v obci Budíkovice na Třebíčsku. Policisté a záchranáři řešili také případy mladistvých podnapilých.   Tělo ženy, která se zřejmě před smrtí dost posilnila alkoholem, se našlo před 03:00. Případ vyšetřují třebíčští policisté. Ve stejnou dobu začínalo policejní pátrání po devatenáctiletém mladíkovi, který byl spolu s kamarády na silvestrovské oslavě v Budíkovicích. Ztratil se kolem 01:00. "Mladík byl zřejmě v podnapilém stavu, v místě se moc nevyznal a byl také nedostatečně oblečený," uvedla Čírtková. Do pátrání byl kromě dvou policejních hlídek zapojen i psovod. Mladík byl nalezen silně podchlazený v opuštěném domě v obci kolem 04:00.   Během oslav řešili policisté na Vysočině i opilecké rvačky, případy rušení nočního klidu a opilých mladistvých. Jednu silně podnapilou osobu mladší 15 let museli záchranáři převézt do nemocnice v Novém Městě na Moravě, doplnila mluvčí. Od půlnoci do 06:00 bylo na policii v kraji oznámeno celkem 50 událostí.   Pernou noc má za sebou také zdravotnická záchranná služba na Vysočině. "V souvislosti se silvestrovskými oslavami zasahovali záchranáři celkem šestadvacetkrát. Nikdo ze zraněných ale není v ohrožení života," uvedl primář krajských záchranářů Miroslav Havlík. Kvůli přemíře alkoholu bylo od pátku do dnešního rána ošetřeno 27 lidí, mezi nimi i čtyři nezletilí. Někteří opilí navíc utrpěli úraz. Sedm pacientů bylo zraněno kvůli napadení.   Na jihlavské protialkoholní záchytné stanici strávilo první hodiny nového roku sedm mužů, což je asi dvojnásobek obvyklého počtu. Měli většinou od dvou do tří promile alkoholu v krvi. "Policie začala opilé přivážet od půlnoci, a pak zhruba každou hodinu jednoho až do sedmé hodiny ráno," přiblížil Martin Málek, mluvčí Služeb města Jihlavy. Naposled byl na záchytce ubytován šestnáctiletý mladík, který měl v krvi 2,2 promile alkoholu. Zadržen byl, když se pokoušel o vloupání. Dva muži museli být před umístěním na záchytce ošetřeni v nemocnici.   Hasiči likvidovali dva menší požáry, oba se obešly bez větších škod. "Noc pro nás byla relativně klidná. Ale také musím říci, že starý rok jsme ukončili požárem a do nového roku jsme požárem vstoupili," řekla mluvčí krajských hasičů Petra Musilová. Kolem 22:30 hořel přístřešek u domu v Jakubově u Moravských Budějovic, zasahovaly čtyři jednotky hasičů. Nad ránem vzplál kontejner ve Žďáru nad Sázavou. Podle vyšetřovatele to způsobila nesprávná manipulace se zábavní pyrotechnikou. "Zřejmě tam třeskla nějaká petarda," doplnila mluvčí.   vst  