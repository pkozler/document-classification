 200 let staré šampaňské bylo ve Finsku vydraženo za 30.000 eur  --------------------    Ke zpravodajství: FOTO ve Fotobance  ID foto:  F201007170130801 ,  F201007170130601 ,  F201007170130401 ,  F201106030249501 ,  F201106030247501    --------------------    Helsinky 3. června (ČTK) - Láhev 200 let starého šampaňského značky Veuve-Cliquot byla dnes v Marienhamnu na Aalandských ostrovech patřících k Finsku vydražena za 30.000 eur (asi 730.000 Kč). Našli ji potápěči nedávno ve vraku lodi v Baltském moři spolu s dalšími ceněnými nápoji. Láhev získal anonymní zájemce, který přihazoval telefonicky ze Singapuru; spolu s ní koupil za 24.000 eur (asi 584.000 Kč) také láhev vína Juglar. Oznámila to dnes Samantha Componová, mluvčí aukční síně Acker Merrall &amp; Condit, specializované na vzácná vína.   "Zájemce pochází z Asie a koupil dvě láhve," řekla agentuře AFP. Obě láhve jsou odborníky považovány za nejstarší zachované historické vzorky nápojů svých značek. Vyvolávací cena každé z obou láhví byla stanovena na 10.000 eur (asi 244.000 Kč).   Dražené láhve našli loni potápěči v hloubce asi 50 metrů ve vraku škuneru, který ztroskotal mezi lety 1825 a 1830 poblíž Aalandských ostrovů. Spolu s nimi byly draženy i čtyři desítky dalších historických lahví značky Veuve-Cliquot, ale mladší ročníky. Dosáhly ceny přes 1000 eur za kus.   Autonomní vláda Aalandských ostrovů oznámila, že výnos z dražby půjde na projekty ochrany životního prostředí Baltu a na podporu podmořské archeologie.   ik dr  