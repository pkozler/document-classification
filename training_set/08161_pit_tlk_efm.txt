 Korejským telekomům došly počítačové tablety iPad 2 od Apple  Soul 3. května (ČTK) - Dvěma největším telekomunikačním operátorům v Jižní Koreji došly počítačové tablety iPad 2 od americké firmy Apple. Operátoři SK Telecom a KT Corp dnes oznámili, že museli přerušit internetový prodej těchto přístrojů ani ne dva týdny po spuštění jejich prodeje.   "Naše zásoby iPadu 2 se vyčerpaly," uvedl na internetu SK Telecom. "Omlouváme se za to, že se nám kvůli globálním výpadkům v zásobování produktem nepodařilo zajistit dostatečné zásoby," dodala firemní zpráva.   Počty prodaných přístrojů firmy odmítly zveřejnit. Apple prodala v prvním čtvrtletí roku těsně pod pět milionů iPadů, i když analytici očekávali o milion více. Jako důvod podnik uvádí právě přechod na nový model přístroje a výpadky ve světovém řetězci zásobování kvůli následkům rozsáhlého zemětřesení a cunami v Japonsku.   Apple minulý týden zahájila prodej nové verze iPadu v Japonsku, Hongkongu, Koreji, Singapuru a osmi dalších zemích. Ve Spojených státech začal prodej iPadu 2 v březnu.   Korejští operátoři se silně spoléhají na prodej tabletů a chytrých telefonů, aby s jejich tržbami a datovým přenosem překonali propad příjmů v hlasových službách. SK Telecom dnes také oznámil rozsáhlou investici 2,2 miliardy dolarů (zhruba 36 miliard Kč), aby byl schopen zajistit přenos explozivního nárůstu dat, napsala agentura Reuters.   Také v České republice je zájem o iPad 2 vysoký; přístroj se zde začal prodávat podobně jako v dalších evropských zemích 25. března. Druhou zásilku těchto tabletů Apple dodala do Česka na přelomu března a dubna, ani ta však neuspokojila všechny zájemce.   pok dvd  