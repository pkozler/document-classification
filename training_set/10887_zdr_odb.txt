 Beneš: Protest by lékařů byl legitimní, kdyby v něm šlo o peníze  --------------------    Ke zpravodajství: FOTO/aktuality   --------------------    Praha 16. ledna (ČTK) - Současná protestní akce českých lékařů Děkujeme, odcházíme by měla určitou legitimitu, pokud by v ní šlo hlavně o peníze a pokud by se neodehrávala tak, jak se odehrává. V dnešních Otázkách Václava Moravce v České televizi to řekl neurochirurg Vladimír Beneš z Neurochirurgické kliniky Ústřední vojenské nemocnice v pražských Střešovicích. V rámci této akce již podaly téměř 4000 lékařů výpovědi z českých nemocnic. Beneš se k této akci nepřipojil.   Prezident České lékařské komory Milan Kubek, který se v debatě s Benešem setkal, řekl, že akce je největším proreformním hnutím v českém zdravotnictví za posledních 20 let. "Je jasné, že čím víc se utratí za platy lékařů, tím méně zbude na kšefty nejrůznějších zlodějů, korupčníků a mafiánů," prohlásil Kubek.   Beneš s tím ale nesouhlasí. "Nyní tu akci takhle podat jako zásadní pro reformu, pro reformní hnutí, tak určitě nezačala. Co se na to pamatuju, tak to bylo o něčem úplně jiném a bylo to ze začátku o penězích, bylo to v druhé řadě o postgraduálním vzdělávání, pak o úhradové vyhlášce, což pokud vím, tak ti mladí lékaři dost ani dobře nemají tušení, co to je," prohlásil Beneš.   "V každém případě jakékoli nátlakové akce, které vedou k nátlaku na establishment, jsou a vždycky budou v zásadě o penězích. To už jsme se tady dohodli, že ty peníze jsou směšné, a z tohoto důvodu by ta akce měla určitou legitimitu, pokud by asi nebyla prováděna tímto stylem nebo aspoň takovouto formou," dodal Beneš.   Kubek v debatě obvinil současného ministra zdravotnictví Leoše Hegera (TOP 09), že dělá vše pro to, aby současné proreformní hnutí ve zdravotnictví zničil a zašlapal. Obvinil ministerstvo, že si z peněz daňových poplatníků najímá PR agenturu, která ve sdělovacích prostředcích "kydá hnůj na lékaře". Zdůraznil také, že není cílem protestu vyhnat lékaře do ciziny, ale zlepšit jejich pracovní podmínky a zajistit dodržování zákoníku práce.   Odbornice Světové banky Hana Brixi České televizi řekla, že počtem lékařů na populaci je ČR v lehkém nadprůměru nad úrovní vyspělých zemí, a to s počtem 3,6 lékaře na 1000 obyvatel, ve srovnání s 3,2 lékaře ve vyspělých zemích. Podotkla však, že ve všech vyspělých zemích počet lékařů v přepočtu na počet obyvatel roste.   nlm  