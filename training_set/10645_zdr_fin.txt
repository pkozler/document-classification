 Pojištěnci zjišťují, zda pojišťovny využívají peněz efektivně  Praha 10. ledna (ČTK) - Občanské sdružení Platforma zdravotních pojištěnců chce od zdravotních pojišťoven informace o smlouvách s nemocnicemi a nákladech na léčbu. Prezidentka svazu Michala Filipová ČTK řekla, že chtějí porovnat výdaje jednotlivých pojišťoven na jednoho pojištěnce v různých okresech, aby zjistili, zda se peníze využívají efektivně. Pokud by pojišťovny odmítly data sdělit, bude se jich domáhat sdružení soudně.   "Všem devíti pojišťovnám jsme poslali žádosti o sdělení informací o smlouvách a cenových dodatcích v letech 2009, 2010 a 2011, o struktuře úhrad lůžkové péče a specializovaných center. Zajímá nás, zda se liší financování regionů. Domníváme se, že by tam mohly být rozdíly," uvedla.   Mluvčí Všeobecné zdravotní pojišťovny (VZP) Jiří Rod ČTK řekl, že dopis od platformy přišel minulý týden. Požadavky již dostali odborní pracovníci a do konce příštího týdne zpracují odpověď.   "Chceme znát individuální cenu bodu a sazbu, z toho se dá zjistit, zda některé nemocnice dostávají za stejnou léčbu víc," doplnil právník platformy Ondřej Dostál. Pojišťovny by podle něj měly sdělit průměrné výdaje na pojištěnce v kraji a ve vybraných městech. "Předpokládáme, že tam, kde jsou peníze, bude léčení lepší," uvedl.   Z celkové úhrady pro danou nemocnici a celkového počtu vykázaných bodů, kterými jsou oceněny jednotlivé výkony, chce platforma spočítat tzv. jednotku produkce, tedy kolik průměrně stojí pojišťovnu jeden pojištěnec. "Je hypotéza, že nemocnice, ze kterých lékaři v odborové akci Děkujeme, odcházíme nejvíc utíkají, má cenu jednotky nejnižší," řekl Dostál. Pokud si nemocnice málo vydělá na léčení, má totiž i málo peněz na platy.   Všechna tato data by podle něj měli pojištěnci znát při volbě pojišťovny. Měli by se své pojišťovny ptát, proč do jejich nemocnice jde méně peněz, přestože kvalitně léčí.   Platforma chce udělat analýzu dat od devíti pojišťoven z více než 190 nemocnic také v souvislosti s tím, že politici mluví o nadstandardech a dalších penězích do systému. Chce zjistit, jestli systém není neefektivní za peníze, které teď dostává, a jestli kupuje péči u drahých poskytovatelů, zatímco by mohl koupit úplně stejnou službu u levných poskytovatelů. "Nejdřív se bude muset šetřit, než bude možno chtít další peníze," shrnul Dostál.   nam mkv  