 Lyžaři si užili sníh i slunce a návštěvnost předčila očekávání  Praha 30. ledna (ČTK) - Lyžaři, kteří o víkendu vyrazili do hor, z nich odjížděli zřejmě spokojeni. Podmínky na sjezdovkách i běžeckých tratích totiž byly podle správců areálů dobré a přálo i počasí, které bylo slunečné s teplotami mírně pod nulou. V mnoha centrech byly navíc připraveny pro návštěvníky speciální akce, při nich si mohli zasoutěžit, vyzkoušet lyže nebo zhlédnout orientální tance. Podle řady provozovatelů, které dnes ČTK oslovila, byl tak víkend zatím nejlepším v letošní sezoně.   Ve východní části Krkonoš a v Orlických horách střediska zaplnily až desítky tisíc lyžařů. Ti, kteří se chtěli na horách i ubytovat, ale mohli mít problémy. "Sehnat ubytování bylo obtížné. Lidé chtěli ubytování i jen na jednu noc," řekla ČTK Alena Fridrichová ze špindlerovského infocentra Michlův Mlýn. Na únor se podle ní dá ubytování sehnat bez větších potíží, plnější jsou jen víkendy.   Lyžování na východě Čech ale poznamenala v pátek tragická smrt třináctileté lyžařky v Dolní Moravě na Orlickoústecku. Vyjela mimo sjezdovku a narazila do stromu. V Říčkách se pak v sobotu při srážce s jiným lyžařem zranila čtrnáctiletá dívka ze Slovinska. I když měla přilbu, utrpěla poranění hlavy a upadla do bezvědomí.   Nápor byl i v areálech na severu Čech. Na libereckém Ještědu v sobotu lyžovalo na 2500 lidí, další 2000 středisko navštívily do nedělního odpoledne. Do krkonošského střediska Rokytnice o víkendu zavítalo dokonce přes 5000 rekreantů. Spokojení jsou i v jizerskohorských a krušnohorských střediscích.   Tisíce lidí přijely i do západočeských středisek. Například na Klínovec návštěvníky přilákalo v sobotu i zahájení nového ročníku veřejných dětských závodů KidsCup Klínovec 2011. Na železnorudském Špičáku v Plzeňském kraji pak byla tahákem akce K2 Winter Tour, při níž si mohli vyzkoušet lyže a snowboardy známé značky.    Výborné podmínky a slunečno bylo i na jihu Čech. Počasí se pokazilo až dnes odpoledne, kdy začala padat mlha a bylo sychravo. Například v lipenském skiareálu se nicméně v sobotu a v neděli vystřídalo přes 7000 lyžařů.   Dostatečná sněhová pokrývka leží i na středočeských svazích. Například v areálu Ski Relax Monínec je to téměř metrová vrstva a po oba dny tam lyžovaly bezmála 4000 lidí. Zájem o lyžování zvýšil v sobotu Den Indonésie, jehož součástí byly i orientální tance a podávala se originální indonéská polévka Bakso. Stovky lidí si našly cestu i do areálu na Šibeničním vrchu u Mnichovic, který byl ještě nedávno kvůli oblevě uzavřen. Nyní na svahu leží kolem 40 centimetrů sněhu a podmínky pro lyžaře jsou výborné.   Vysoká návštěvnost byla i v areálech Olomouckého kraje. "Vynikající podmínky a vynikají víkend. Nádherné slunečné počasí přilákalo tolik lidí, že jsme vyrovnali, podle mě i překonali návštěvnost o vánočních svátcích," řekl provozovatel areálu Kaste Petříkov Františel Kaštyl.   Po předchozí oblevě se zlepšily v celých Jeseníkách i podmínky pro běžkaře. Upravené byly okruhy v okolí Skřítku, Karlova směrem na Alfrédku, ale i magistrála z Červenohorského sedla směrem na Švýcárnu a Praděd a okolí Paprsku a Ramzové.   Nápor byl i na beskydských kopcích. Například provozovatel Skiareálu Mosty u Jablunkova označil tento víkend za nejlepší v lednu a věří, že se to příliš nezmění ani v dalších týdnech.   Obdobně dobrý pocit mají provozovatelé sjezdovek na Vysočině. Na své si tam ale nepřišli jen lyžaři, v Třebíči dnes byla poprvé otevřena bruslařská dráha. Na 400 metrů dlouhém oválu se najednou proháněla i stovka bruslařů. Milovníci dobrého jídla si užili na Fajtově kopci u Velkého Meziříčí, kde u sjezdovky mohli ochutnat uzené maso a klobásy. Ve Víru na Ždársku se v sobotu konalo mistrovství republiky v lezení na uměle vytvořené ledové stěně.   Víkend si pochvalují rovněž ve Zlínském kraji. Nadprůměrnou návštěvnost hlásí jak Ski areál Razula ve Velkých Karlovicích na Vsetínsku, tak i Ski Areál Synot - Kyčerka ve Velkých Karlovicích, kde si tak lidé ale u vleků museli postát i několik minut.   ktp pba  